<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Lokasaṇṭhānajotaratanagaṇṭhi</title>
         </titleStmt>
         <publicationStmt>
            <p>This is a transcription of Thongkam Sutham's (1990/2533) critical edition (excluding the apparatus). It was transcribed by David Wharton and Yumi Washiyama. It is provided for educational and research purposes only. Citations should refer to the original edition (see below).</p>
         </publicationStmt>
         <sourceDesc>
            <p>Thongkam Sutham. 1990 = ทองคำ สุธรรม. 2533. การตรวจสอบชำระการศึกษาเชิงวิเคราะห์ คัมภีร์โลกสัณฐานโชตรตนคัณฐี. วิทยานิพนธ์,จุฬาลงกรณ์มหาวิทยาลัย.</p>
         </sourceDesc>
      </fileDesc>
  </teiHeader>
  <text>
      <body>
         <pb n="74"/>
         <div type="chapter" n="I" xml:id="kappavuṭṭhānapariccheda">
         <head>I. kappavuṭṭhānaparicchedo paṭhamo</head>
        
         <p>yo tilokantapajjato nātho lokapadīpo, dhammo lokavaḍḍhano, ariyasaṅghā aṭṭha tañ ca lokapakāsakaṃ, dhammañca lokaniyātaṃ, saṅghaṃ lokapāraguṃ vanditvā sirasā me lokajotikaṃ bhāsissaṃ.</p>
      
         <div type="subchapter" n="1" xml:id="mātikā">
         <head>mātikā</head>
         
         <p>tatrāyaṃ mātikā.</p>
            
         <p>asaṅkheyyakathā kappakathā kappavināso saṃvaṭṭavivaṭṭakathā sattasuriyacakkavāḷakathā sinerukathā catumahādīpakathā himavantakathā candimasuriyakathā sattakathā nirayakathā petavisayañca pakiṇṇakakathāti.</p>
         </div> <pb n="75"/>
         
         <div type="subchapter" n="2" xml:id="asaṅkheyyakathā">
         <head>asaṅkheyyakathā</head>
            
         <p>tattha asaṅkheyyāti na saṅkheyyo na gaṇetabboti asaṅkheyyo. ekādivasena anekavidhā yāva pamāṇatto tāva asaṅkheyyo nāma. tato paraṃ lakkhaṇaṃ vā pamāṇaṃ vā akatvā asaṅkheyyo nāma. sā panesā suññāsuññavasena duvidhā. attano nāmavasena anekavidhā. tattha kata mā suññāsuññavasena duvidhā. yadā amhākaṃ bhagavā kappasatasahassādhikāni vīsati asaṅkheyyāni pāramiyo pūretvā buddhattaṃ pāpuṇi, etthantare suññāsuññavasena veditabbā. vuttaṃ hi suññaasuññā duvidhā asaṅkheyyā pakāsitā asuññā ca, asaṅkheyyā buddhappādehi maṇḍitā buddhapaccekabuddhā ca sāvakā cakkavattino asuññasmiṃ asaṅkheyye uppajjanti mahiddhikāti. ekekā asaṅkheyyā evameva veditabbā. kathaṃ. dīghaṃ bhante kappanti ānandattherena puṭṭho. atidīgho ānando kappoti. kathaṃ amhehi jānitabbaṃ bhante upamaṃ karohīti. tenahi ānando suṇohīti vatvā imaṃ gavatham āha.</p>
         
         <lg><l>eka dasa satabbo va sahassaṃ dasasahassakaṃ</l>
         <l>lakkhañca dasalakkhañca koṭiyo daskoṭiyo</l>
         <l>pakoṭi dasapakoṭi nahutaṃ dasanahutaṃ</l>
         <l>ninnahutaṃ tathā dasa ekkhobhinī tathā dasa</l><pb n="76"/>
         <l>binduñ ca dasabinduñ ca abbhudaṃ dasaabbhudaṃ</l>
         <l>nirabbhadaṃ tathā dasa ahahaṃ dasaahahaṃ</l>
         <l>aṭṭaṃ pi tathā dasa abbhabbaṃ dasaabbhabbaṃ</l>
         <l>sobhandhikaṃ tathā dasa upalaṃ dasa upalaṃ</l>
         <l>kumudaṃpi tathā dasa padumaṃ dasa padumaṃ</l>
         <l>puṇḍarikaṃ tathā dasa kathānaṃ mahākathānaṃ.</l></lg>
         
         <p>tath’ eva ca dasa mahākathānaṃ pi evam eva asaṅkheyyaṃ gaṇayanti vicakkhaṇāti. vitthārato pana dasa dasakaṃ sataṃ hoti, dasa sataṃ sahassaṃ, sahassasataṃ satasahassaṃ ... pe ... ninnahutaṃ satasahassaṃ, sataṃ bindu. … pe … . nikkhasatasahassaṃ sataṃ lakkhaṃ, lakkhasatasahassaṃ sataṃ akkhobhinī. … pe … . padumasatasahassaṃ sataṃ mahākathānaṃ, mahākathānaṃ satasahassaṃ sataṃ asaṅkheyyanti sataguṇitaṃ kātabbaṃ vā evaṃ kappānaṃ asaṅkheyyaṃ sattaṇaṃ kātabbaṃ.</p>
         
         <p>yadi ettakaṃ asaṅkheyyanti vuttaṃ. kasmā dve tayo cattāro pañca asaṅkheyyā dasa vīsa tiṃsa asaṅkheyyāti vuttā. na deva vattabbo. <pb n="77"/> āma vuttā dasa vīsa tiṃsa asaṅkheyyā tumhākaṃ anumatiyā asaṅkheyyā nāma. yathā cattāri anantāni mayā gaṇetabbāni, na heva vatatabbā. cattāro anantā anappamāṇaṃ natthi, asaṅkheyyā pana pamāṇaṃ atthi, gaṇanā nāma dve antā honti. katamāni dve antāni. āḷantā ca avasānāḷantā cāti.</p>
         
         <p>tattha katamāni āḷantāni. ekadivasena gaṇetvā yāva dasakātova āḷantā nāma. puna ekādisādito gaṇetvā yāva vīsaṃ gaṇayanti. puna ekāvīsādito gaṇetvā yāva tiṃsa gaṇayanti ... pe ... puna ekacattāḷīsādito gaṇetvā yāva paññāsaṃ gaṇayanti. puna ekapaññāsā dito gaṇetvā yāva saṭṭhiyā puna ekasaṭṭhi yāva sattati puna ekasattati yāva asīti puna ekāsīti yāva navuti puna ekanavuti yāva sataṃ gaṇayanti. puna ekuttarasataṃ yāva dasasataṃ puna ekadasasataṃ yāva sahassaṃ gaṇayanti. ekuttarasahassaṃ gaṇetvā yāva dasasahassaṃ gaṇayanti. iminā ākārena gaṇetvā yāva asaṅkheyyā gaṇayanti. evaṃ tāva asaṅkheyyāni avasānāḷantāni nāma. tato paraṃ aññaṃ <pb n="78"/> nāma vā lakkhaṇaṃ vā pamāṇaṃ vā akatvā, puna ekādito tena gaṇetvā yāva dutiyā avasānaḷantā va dviasaṅkheyyā nāma. tato paraṃ aññaṃ nāma vā lakkhaṇaṃ vā pamāṇaṃ vā akatvā, puna ekādivasena gaṇetvā yāva tatiyā avasānaḷantā yāva catupañcamā avasānaḷantā tāva cattāro pañcamā asaṅkheyyā nāma.</p>
         
         <p>tattha katamāni asaṅkheyyāni nāma honti. yathā ekādivasena gaṇetvā yāva dasapamāṇāni āḷantāni karonti, tathā ekaasaṅkheyyādīni gaṇetvā dve tayo cattāro pañca dasa vīsa tiṃsa asaṅkheyyāni avasānāḷantāni karontīti evaṃ asaṅkheyyāni nāmāni suññāsuññavasena duvidhāni veditabbāni. asaṅkheyyāni katamāni attano nāmavasena anekavidhāni. nandaasaṅkheyyaṃ sunandaasaṅkheyyaṃ paṭhaviasaṅkheyyaṃ maṇḍaasaṅkheyyaṃ dharaṇiasaṅkheyyaṃ sāgaraasaṅkheyyaṃ puṇḍarikaasaṅkheyyaṃ sabbabhaddaasaṅkheyyaṃ sabbaphullaasaṅkheyyaṃ sabbaratanaasaṅkheyyaṃ usabhakkhandhaasaṅkheyyaṃ mānibhaddaasaṅkheyyaṃ padumaasaṅkheyyaṃ usabhakkhandattaasaṅkheyyaṃ sabbadhālaasaṅkheyyaṃ selaasaṅkheyyaṃ bhāsaasaṅkheyyaṃ jeyyaasaṅkheyyaṃ rūpīyaasaṅkheyyanti. vuttaṃ pi c’ etaṃ nando sunanda paṭhavi maṇḍo dharaṇi sāgaro puṇḍariko sabbabhaddo sabbaphullo sabbaratano sabhakkhandho mānibhaddo ca padumo usabhakkhandattamo sabbadhālo selo bhāso jeyyā ceva rūpiyā saṅkheyyā ime vīsatiyāsaṅkheyyāti. evaṃ attano nāmavasena anekavidhā ettāvatā asaṅkheyyā veditabbā. punapi aññaṃ lakkhaṇaṃ vā pamāṇaṃ vā katvā gaṇetabbaṃ. kathaṃ. asaṅkheyyā yugakālato paṭṭhāya hi yāva dasavassāyukā manussā honti.</p> <pb n="79"/>
         
         <p>tāva eko antarakappo. so pi mahāthāmamajjhimathāmahīnathāmapurisavasena tividho hoti. evaṃbhūto thāmamajjhimapuriso ca majjhimapurisoti āyubhede vutto, pana majjhimapadese ca ajja puriso ca, ajja pakatipuriso, pana hīnathāmapuriso ca. ajjapi hi majjhimapadese māgadhe thāmamajjhimapurisassa ekaratanaparimāṇo ayaṃ yaṭṭhidaṇḍo ṭhapito, taṃ kiccanti nāmaṃ katvā valañjenti. tattha hi thāmamajjhimapurisassa ekaratanaṃ ajja pakatipurisassa diyaḍḍharatanaṃ hotīti daṭṭhabbaṃ. yojanavinicchayo pana rathayugapamāṇayojanato paṭṭhāya yāva ekavīsatiratanapamāṇayaṭṭhiyā katayojanā daṭṭhabbā. dasahatthaṭṭhānaṃ usabhaṃ aṭṭhavīsatihatthaṭṭhānaṃ usabhaṃ nāma. suttantikaṭīkāyaṃ vuttattāpi vidatthipamāṇādikāpi pokkharaṇiādayo tesu tesu ṭhānesu tālaṃ tālaṃ nāmehi voharitabbo. tāsu ekavīsatiratanapamāṇadaṇḍo cakkavāḷayaṭṭhi nāma. sā pana tāsaṃ saddaṃ sutvā saddantaraṃ, aḍḍhagāvutaṃ, gāvutanti nāma mahāsamayasuttaṭṭhakathāyaṃ āgatā. tañ ca kosamattaṭṭhānaṃ saddantaranti mahāsamayasuttaṭīkāyaṃ vuttaṃ. saddantare vā pana thāmamajjhimapurisassa saddasavine ṭhāne yo gāvutassa cattuthabhāgo so eko kosoti pavuccati, dvesahassadaṇḍupamāṇaṃ ṭhānaṃ daṇḍo ca dhanudaṇḍoti aṅguttaraṭīkāyaṃ vuttaṃ. tisahassadhanupamāṇaṃ diyaḍḍhakosanti visuddhimaggaṭīkāyaṃ vuttaṃ. ācariyadhanu nāma pakatihatthena navavidatthipamāṇaṃ jiyāya āropitāya catuhatthapamāṇanti pārājikaṭīkāyaṃ vuttaṃ. vidatthiadhikadasaratanapamāṇo daṇḍo sineruyaṭṭhi nāma. sā pana parimāṇaṃ dhanū nāma ... pe ... sattaratanapamāṇaṃ <pb n="80"/> yaṭṭhi nāmāti sammohavinodaniyaṃ āgatā. majjhimathāmapurisassa sattaratanāni pakatipurisassa vidatthadhikāni dasa ratanāni hontī ti. chaḷaṅgulādhiko pañcaratanapamāṇo daṇḍo ayaṃ yaṭṭhi nāma. sa ca dhanupañcavīsatikanti ādisu āgatā, adhikāni pana katthaci āraññikāni. paramāṇū nāma vuccati, aṇū nāma, tajjāri nāma, rathareṇū nāma, likkhā nāma, okkā nāma, dhaññamāso nāma, aṅguli nāma, ratanaṃ nāma, yaṭṭhi nāma, asabhaṃ nāma, gāvutaṃ nāma, yojanaṃ nāma pavuccati.</p>
         
         <p>tattha paramāṇū nāma ākāsakoṭṭhāsaṅko maṃsacakkhussa āpāthaṃ na āgacchati dibbacakkhusseva āgacchati. aṇū nāma bhittichiddesu paviṭṭhesu suriyaraṃsīsu vaṭṭhi hutvā paribbhamanto paññāyati. tajjāri nāma pathamanussapathacakkapathesu chijujitvā ubhopassesu uggantvā tiṭṭhati. rathareṇū nāma tattha tattha rajjaṃ aliyati. likkhā nāmādayo rajjā nāma pākaṭāyeva. etesu pana chattiṃsaparamāṇū vo ekassa aṇuno pamāṇaṃ vuccati, chattiṃsa aṇūni ekāya tajjāriyā pamāṇaṃ, chattiṃsa tajjāriyo ekā rathareṇū, chattiṃsa rathareṇūni ekā likkhā, satta likkhāyo ekā okkā satta okkāyo eko dhaññamāso, satta dhaññamāsāni ekaṅgulipamāṇaṃ, etena aṅgulena dvādasaṅguliyo ekā vidatthi, dve vidatthiyo ekaratanaṃ, sattaratanāni ekā yaṭṭhi, etāya yaṭṭhiyā vīsati yaṭṭhiyo ekaṃ usabhaṃ, asīti usabhāni ekaṃ gāvutaṃ, cattāri gāvutāni ekayojanapamāṇaṃ nāma hontī ti. <pb n="81"/> etena yojanena aṭṭhasaṭṭhiyojanasatasahassabbedho sinerupabbatarājā nāma hoti. ayaṃ sinerupabbatasaṅkhayāti veditabbā.</p>
         
         <p>idaṃ pana vibhaṅgaṭṭhakathāyaṃ vuttaṃ. vuttaṃ hi suttahattho matto daṇḍo, vīsadaṇḍo ca usabho, usabhāni cattāḷīsa karisanti pavuccati, pañcasatadhanū kosaṃ, catukosañca gavutaṃ, gāvutāni cattari ca yojananti pavuccare, chattiṃsa paramāñanameko, aṇū chattiṃsake tajjārikāpi, chattiṃsa rathareṇū, chattiṃsake likkhātā, satta okkātā dhaññamāso pi, satta te sattaṇgulimaṭṭhi ca vidatthitā duve siyuṃ, ratanāni satteva yaṭṭhitā, vīsatūsabhā, gāvutamabhāsīti, yojanaṃ cattāvutaṃ, dhanupañcasataṃ koso, karisaṃ caturo mānaṃ, ababhantarantu hatthānaṃ aṭṭhavīsapamāṇato. ayaṃ pana abhidhānasadde mānasaṅkhayā vuttā.</p>
         
         <p>satta okkā ekā dhaññā, satta dhaññā ekaṅguli, dvādasaṅguliyo ekā vidatthi dve vidatthiyo eko hattho, catuhatthā ekaṃ bayāmakaṃ, aṭṭha byāmasahassaṃ yojananti pavuccati. sattamā hatthā ekā yaṭṭhi, vīsati yaṭṭhi ekaṃ usabhaṃ, asīti usabhā ekaṃ gāvutaṃ, catu gāvutā yojananti vuccati. caturo māgadhe patthā kosale ekapatthako, tena patthena cattāro patthā āḷahakamattaṃ, cattāro āḷahakā doṇā ca, catudoṇā mānikā, catumanikā khārī, vīsati khārikā vāhakaṃ, catuvāhakaṃ sakaṭanti pavuccati, tayo muṭṭhiyo eko <pb n="82"/> kubbavo, cattāro kubbavā eko pattho ca, cattāro patthā eko āḷahako, cattāro āḷahakā ekaṃ doṇaṃ, cattāri doṇāni ekā manikā, catasso mānikā ekā khāri, eko vāho, tadeva ekaṃ sakkajanti suttanipātatthakathāyaṃ vuttaṃ. iti pamāṇasaṅkhayā vinicchayo veditabbo.</p>
         </div>
            
         <div type="subchapter" n="3" xml:id="kappakathā">
         <head>kappakathā</head>   
         
         <p>ito paraṃ kappakathaṃ ārabbhissāmi. kappāni nāma duvidhāni suññakappā ca asuññakappā cāti. tattha suññakappe buddhā paccekabuddhā sāvakā cakkavattino na uppajjanti. kasmā guṇavantapuggalarahitattā suññakappoti vuccati. asuññakappā pañcavidhā honti sārakappo, maṇḍakappo, varakappo, sāramaṇḍakappo, bhaddakappoti. tattha suññesu guṇasāraavirahite kappe guṇasārarūpādikassa guṇasārajanassa ekassa sammāsambuddhassa pātubhāvena sārakappoti vuccati. yasmiṃ kappe dve buddhā uppajjanti tasmiṃyeva maṇḍakappa nāma vuccati. yasmiṃ pana kappe tayo buddhā uppajjanti tasmiṃyeva kappe varakappoti vuccati. yasmiṃ kappe cattāro buddhā uppajjanti tasmiṃ kappo sāramaṇḍakappoti vuccati. yasmiṃ kappe pañca buddhā uppajjanti so ca bhaddakappoti vuccati. vuttaṃ hi suññā asuññā duvidhā kappānaṃ nāma jeyyikā, asuññā pañcavijā kappa, sesā suññāti nāmakā. sāro, maṇḍo, varo, kappo, saramaṇḍo ca, bhaddako, asuññasmiṃ asaṅkheyye pañca kappa pakāsitā.</p> <pb n="83"/>
         
         <lg><l>eko buddho sārakappe maṇḍakappe jināduve</l>
         <l>varakappe tayo buddhā sāramaṇḍe catujinā</l>
         <l>pañcakā bhaddakappe tato natthādhikā jinā ti.</l></lg>
         
         <p>api c’ ettha kappaparimāṇaṃ pana kathetabbaṃ. kira aññataro pana bhikkhu bhagavantaṃ etadavoca kīvadīgho bhante kappoti. na sukaro saṅkhātuṃ ettakāni vassasahassāni vā vassasatasahassāni vāti. sakkā pana bhante upamā kātunti. sakkā bhikkhuti, seyyathāpi bhikkhu ayonagaraṃ yojanaṃ āyāmena ca vitthārena ca ubbedhena sāsappavījaṃ paripuṇṇaṃ samatittikaṃ sambuddhaṃ, atha eko puriso vassasatassa accayena ekaṃ sāsappavijjaṃ uddhareyya, khippataraṃ kho bhikkhu anukkamena parikkhayaṃ pariyādānaṃ gaccheyya naṭṭhe kappe, evaṃ kho bhikkhu dīgho kappo ti.</p>
         
         <p>aparaṃ pi bhagavatā vuttaṃ seyyathāpi bhikkhu mahāselo pabbato yojano āyāmena ca vitthārena ca ubbedhena acchiddo asusiro ekaghano, taññeva bhikkhu vassasatassa accayena kālikavatthena sakiṃ parimajjeyya, khippataraṃ kho bhikkhu so pabbato selo ekaghano iminā upakkamena parikkhayaṃ pariyādānaṃ gaccheyya,<pb n="84"/> naṭṭhe kappe, evaṃ kho bhikkhu dīgho kappoti. iminā suttantapariyāyena kappassa dīghabhāvo veditabbo.</p>
         
         <p>kappapariyāyato panettha catubbidho antarākappo saṃvaṭṭakappo, saṃvaṭṭaṭṭhitakappo, vivaṭṭakappo, vivaṭṭaṭṭhitakappo, mahākappoti vuccati. tattha antarākappo nāma tividho satthantarakappo, rogantarakappo, dubbhikkhantarakappoti. satthantarakappo nāma so ādikappesu asaṅkheyyāyukesu manussesu anukkamena parihāhitvā dasavassāyukesu jātesu satthena vā rogena vā dubbhikkhena vā anutarā vinassantesu sattaloko antarāyo vinassati hoti. ayameko antarakappo nāma. iti ayaṃ kappadīpakakathā veditabbā.</p>
         </div>
         
         <div type="subchapter" n="4" xml:id="saṃvaṭṭavivaṭṭakathā">
         <head>saṃvaṭṭavivaṭṭakathā</head> 
         
         <p>evaṃ saṇṭhite lokasannivāse agyādīhi tīhi kāraṇehi kappavināso hoti. tattha kapassa tāva cattāri asaṅkheyyāni veditabbāni, saṃvaṭṭo, saṃvaṭṭaṭṭhāyiṃ, vivaṭṭo, vivaṭṭaṭṭhāyīti. tattha saṃvaṭṭanaṃ vivaṭṭanaṃ vā saṃvaṭṭo vinassamāno asaṅkheyyakappo. so pana atthato kālo, tathā pavattamānasaṅkhāravasenassa vināso veditabbo. saṃvaṭṭato uddhaṃ tathāṭṭhāyīkālo saṃvaṭṭaṭṭhāyiṃ. vivaṭṭanaṃ nibbattanaṃ vaḍḍhanaṃ vā vivaṭṭo vaḍḍhamāno asaṅkheyyakappo. so pi<pb n="85"/> atthato kāloyeva, tathā pavattamānasaṅkhāravasenassa vaḍḍhi veditabbā. vivaṭṭato uddhaṃ tathāṭṭhāyīkālo saṃvaṭṭaṭṭhāyiṃ. so pi c’ ettha kappavināsamahāmeghato pabhūti yāva sattasuriyapātubhāvaaggijālā ayaṃ saṃvaṭṭakappoti vuccati. kappavināsaaggijālapātubhāvato pabhūti yāva koṭisatasahassacakkavāḷaparipūrakasampattimahāmeghapātubhāvā ayaṃ saṃvaṭṭaṭṭhāyiṃkappo nāma. sampattimahāmeghapabhūtito yāva candimasuriyapātubhāvā ayaṃ vivaṭṭakappo nāma. candimasuriyapātubhāvato yāva kappavināsamahāmeghapātubhāvā ayaṃ vivaṭṭaṭṭhāyiṃkappo nāma. ime cattāro kappa eko mahākappo nāma vuccati. vīsati antarakappo eko saṃvaṭṭakappo, tathā vivaṭṭakappo tathā saṃvaṭṭaṭṭhāyikappo tathā vivaṭṭaṭṭhāyikappo iti ime asītiantarakappo eko mahākappo nāma vuccati. keci pana antare catusaṭṭhi antarakappā ca ekakappo ca eko mahākappoti vadanti. iti ayaṃ vitthārakathā veditabbā.</p>
         
         <p>okāsalokassa pana uppattivināsapaññatti anuppādinnakasaṅkhārasantānassa uppattinirodhamukhena hoti, yo ca kho okāsaloko heṭṭhato paṭhavīsandhārakaudakassa sannirumhi vātakkhandhena uparito bhavaggena paricchinno tiriyato anantato aparimāṇo. sace hi kocipi iddhimā cetovasippatto cakkavāḷapariyantaṃ<pb n="86"/> passitukāmo daḷhadhammadhanuggahena cittausunā tiriyaṃ tālacchāyaṃ atikkamattena kālena ekekaṃ cakkavāḷaṃ ekekapadavītikkamena kālena ekekaṃ cakkavāḷaṃ ekekapadavītikkamena saṅkamanto gaccheyya, evampi so vassasatenapi vassasahasenapi vasassatasahassenapi anekavassakoṭisatasahassenapi neva cakkavāḷapariyanti passeyya. evaṃ aparimānesu cakkavāḷesu tahiṃ tahiṃ bhāgaso koṭisatasahassāni koṭisatasahassāni koṭisatasahassāni ekato ca vināssanti pasaṇṭhahanti ca. ayaṃ pana okāsalokassa dhammatā. vuttaṃ hetaṃ buddhavaṃsapāḷiyaṃ.</p>
         
         <lg><l>cattāro asaṅkheyyā koṭi yesaṃ na paññāyanti</l>
         <l>sattakāyo ca okāso cakkavāḷanantakā</l>
         <l>buddhañāṇaṃ appameyyaṃ na sakkā vijānitun ti.</l></lg>
         
         <p>yasmā ca pana aparimāṇesu cakkavāḷesu imaṃ cakkavāḷaṃ muñcitvā aññatrabuddhā na uppajjanti. tasmā evaṃ cakkavāḷimaṃ dhuraṃ katvā okāsalokassa<pb n="87"/> uppattivināsā pakāsetabbā. tatthecetassa paṭhamaṃ vināsaṃ pakāsetvā pacchā uppatti vināsāsu pakāsitāsu suviññeyyā ca bhaveyya. tenāhu porāṇā yassa saṃvaṭṭo saṃvaṭṭaṭṭhāyiṃ vivaṭṭo, vivaṭṭaṭṭhāyiṃ vināso uppattissa uppattissa ekamahākappassa cattāro asaṅkheyyakappāti. tassāyaṃ attho vuttanayo ca. ime hi ettakāni vassānīti ādinā saṅkhātuṃ asakkuṇeyyattā asaṅkheyyā. pattakālaparichedehi kappiyanti paricchindantīti ādinā saṅkhātuṃ kappa asaṅkheyyakappāti vuccati. tatrāyaṃ ādito paṭṭhāya saṃvaṭṭakathā.</p>
         
         <p>tattha tayo saṃvaṭṭā tejosaṃvaṭṭo, āposaṃvaṭṭo, vāyosaṃvaṭṭoti. tisso saṃvaṭṭasīmāyo ābhassarā subhakiṇhā vehapphalāti. yadā tejena saṃvaṭṭati tadā ābhassaroto heṭṭhā agginā dayhati. yadā āpena saṃvaṭṭati subhakiṇhato heṭṭhā udakena vilīyati. yadā vāyunā saṃvaṭṭati vedapphalato heṭṭhā tatiyajjhānabhūmiādī  katvā vātena vidhaṃsati. vitthārato pana tadā ekaṃ buddhakkhettaṃ vinassati. buddhakkhettaṃ nāma tividhaṃ hoti jātikkhettaṃ āṇākkhettaṃ visayakkhettañ ca. tattha jātikkhettaṃ dasasahassacakkavāḷapariyantaṃ hoti, tathāgatassa<pb n="88"/> paṭisandhiñāṇādiñāṇānubhāvo puññabalasamuttejito saraseneva paṭivijambhati, taṃ buddhaṅkurassa nibbattaṃ khettaṃ nāma buddhakkhettanti vuccati. āṇākkhettaṃ nāma koṭisatasahassacakkavāḷapariyantaṃ hoti, yattha ratanasuttaṃ khandhaparittaṃ moraparittaṃ dhajaggaparittaṃ āṭānāṭiyaparittanti imesaṃ parittānaṃ ānubhāvo pavattati, iddhimā hi cetovalippatto āṇakkhetupariyāpanne yatthakatthaci cakkavāḷe ṭhatvā attano atthāya parittaṃ katvā tattheva aññaṃ cakkavāḷaṃ vā gato tatthakatthaci kataparittoeva hoti. ekacakkavāḷe ṭhatvā sabbasattānaṃ atthāya paritte kate āṇakkhette sattānaṃpi abhisambhuṇātiyeva parittānubhāvo tattha devatāhi parittānaṃ sampaṭicchitabbo. tasmā taṃ āṇakkhettanti vuccati. taṃ hi parittaṃ koṭisatasahassacakkavāḷehi devatāhi sampaṭicchitvā nīharitaṃ tattha tattha āṇakkhettanti vuccati. visayakkhettampana anantaṃ aparimāṇaṃ, hi anantesu aparimāṇesu cakkavāḷesu yaṃ yaṃ tathāgato ākaṅkhati, taṃ taṃ jānāti ākaṅkhati paṭibaddhavuttitāya buddhañāṇassa. evameva tesu tīsu buddhakhettesu ekaṃ āṇākkhettaṃ vinassati. tasmā pana vinassante jātikkhettaṃ vinaṭṭhameva hoti. vinassantaṃpi ekatova vinassanti, saṇṭhahantaṃpi ekatova saṇṭhahati. dasseva vināso ca saṇṭhahañca veditabbaṃ.</p><pb n="89"/>
         </div>
         
         <div type="subchapter" n="5" xml:id="kappavināsakathā">
         <head>kappavināsakathā</head>
         
         <p>yasmiṃ samaye kappo agginā vinassati, ādito eko kappavināsavassamahāmegho vuṭṭhahitvā koṭisatasahassacakkavāḷe ekamahāvassaṃ vassati. manussā tuṭṭhā sabbavījāniṃ nīharitvā vapanti. sassesu pana gokhāyitamattesu jātesu, gadrabharavaṃ ravanto ekabindumpi na vassati. tadā pacchinnaṃ pacchinnameva hoti vassaṃ. idaṃ sandhāya hi bhagavata hoti so bhikkhave samayo yaṃ bahūni vassāni bahūni vassasatāni bahūni vassasahassāni bahūni vassasatasahassāni devo na vassatīti vuttaṃ. vassupajīvinopi sattā kālaṃ katvā parittābhādibrahmaloke nibbattanti, tathā pupphaphalupajīvino devata. evaṃ dīghe addhāne vītivagge tattha tattha udakaṃ parikkhayaṃ gacchati. athānupubbena macchakacchapādayopi pāṇā kālaṃ katvā brahmaloke nibbattanti. nerayikasattā suriyapātubhāve vinassantīti keci. jhāṇampana vinā natthi brahmaloke nibbattanti. etesaṃ keci dubbhikkhapīḷitā keci abhabbā jhānādhigamāya, te kathaṃ tattha nibbattanti. devaloke paṭiladdhajhānavasena. tadā hi vassasatasahassa accayena kappavuṭṭhānaṃ bhavissatīti lokabyūhā nāma kāmāvacaradevā dhammatāya sañcoditā muttasirā vikaṇṇakesā rudamukhā assūni hattehi puñchamānā rattavatthanivatthā ativiya<pb n="90"/> virūpavesadhārino hūtvā manussapathe vicarantā evaṃ ārocenti mārisā mārisā ito vassasatasahassaaccayena kappavuṭṭhānaṃ bhavissati, ayaṃ loko vinassati mahāsamuddopi ussussati, ayaṃ mahāpaṭhavī sineru ca pabbatarājā dayhissanti vinassanti, yāva brahmalokā vināso bhavissati, mettaṃ mārisā bhāvetha karuṇaṃ muditaṃ upekkhaṃ mārisā bhāvetha mātaraṃ upaṭṭhahatha pitaraṃ upaṭṭhahatha kule jeṭṭhāpacāyino hothāti. te pana devā lokaṃ byūhenti sampiṇḍentīti lokabyūhāti vuccanti. te kira disvā manussā yattha kattaci ṭhitāpi nisinnāpi saṃvegajātā saṃvegappattā hutvā tesaṃ āsena ṭhāne sannipatanti. kathaṃ panete kappavuṭṭhānaṃ jānantīti. dhammatāya sañcodittatāti ācariyā. tādisaṃ nimittaṃ dassanenāti eke. brahmadevatāhi uyyojitāti apare. tathā hi te lokabyuhā devā vassasataaccayena vassasataaccayena punappunaṃ manussapathe vicaranti ārocenti. tesaṃ pana vacanaṃ sutvā yebhuyyena manussā ca bhummadevatā ca saṃvegajātā aññamaññaṃ muditā hutvā mettādīni puññāni katvā devaloke nibbattanti. tattha dibbasudhābhojanaṃ bhuñjitvā vāyokaliṇakammaṃ katvā jhānaṃ paṭilabhanti. devānaṃ kira sukhasamphassavātaggahaṇapariccayena vāyokaliṇe jhānāni sukheneva ijjhanti. tadaññeva pana apāyikā sattā aparāpariyavedanīyena<pb n="91"/> kammena devaloke kathaṃ nibbattanti. aparāpariyavedanīyakammarahitā hi saṃsāre saṃsarantā nāma natthi. te pi tattha tath’ eva jhānaṃ paṭilabhanti. evaṃ devaloke paṭiladdhajjhānavasena sabbepi brahmaloke nibbattanti. idañca yebhuyyena vuttaṃ. keci pana apāyikasattā saṃvaṭṭamāne kappe saṃvaṭṭamānalokadhātuhi aññesu lokadhātūsu nibbattanti. na hi sabbe yebhuyyena apāyasattā tadā rūpārūpabhavesu uppajjantīti sakkā viññātuṃ apāyesu dīgharassasattāyukadevalokuppattiyā asambhavato. tattha ananibbattitvā pīṭṭhicakkavāḷe nibbattantīti. niyatamicchādiṭṭhiyā hi samannāgatassa bhavato vuṭṭhānaṃ nāma natthi. tāya hi samannāgatassa neva sago atthi na maggo. tasmā so saṃvaṭṭamānacakkavāḷato aññattha niraye nibbattitvā paccati. keci pana tasmiṃ padese paccantīti vadanti. tasmiṃ cakkavāḷe hi saṃvaṭṭamāne so satto ākāseyeva paccatīti vadanti. ye ye udakapāṇā sabbe bhummanissitā vā udakanissitā vā kiṃ kappavuṭṭhānaṃ agginā vinassanti atthi, honti, natthi, kiṃ honti. tathā hi ye te antamaso pi kuṇḍakapilikādayo udakapāṇā tesaṃ devatānaṃ ānubhāvena vacanaṃ sutvā saṃvegajātā hoti, te sabbe aññamaññaṃ avihedhayantā muducittā kālaṃ katvā manusse manussajātā nibbattanti. te pi mettādayo paññāni katvā devaloke kālaṃ katvā nibbattanti. te sabbe brahmaloke jhānāni pūretvā nibbattanti. tasmā te agginā na vinassantīti.</p><pb n="92"/>
         
         <p>vassupacchedo pana uddhaṃ dīghassa addhuno accayena dutiyo suriyo pātubhavati. pātubhūte pana neva rattiparicchedo paññāyati. eko suriyo udeti, eko atthaṅgamati. evaṃ aparicchinnasuriye santāpo loke hoti. yathā ca kappavuṭṭhānakālato pubbe uppannasuriyavimāne suriyo devaputto hoti evaṃ kappavināsasuriyo natthi. kappavuṭṭhānakāle pana yathā aññe ca kāmāvacaradeva evaṃ suriyo devaputtopi jhānaṃ nibbattetvā brahmaloke nibbatti. suriyamaṇḍalaṃ pana pabhassarataraṃ ceva tejavantatarañca hutvā pavattati. taṃ anutaradhāyitvā aññameva uppajjatīti apare. tattha pakatisuriye pavattamāne ākāse balāhakāpi dhumalikkhāpi vicaranti. kappavināsakasuriye vattamāne vigatadhumavalāhakaṃ ākāsaṃ ādāsamaṇḍalaṃ viya nimmalaṃ hoti. ṭhapetvā pañcamahānadiyo sesakunnadiādīsu udakaṃ sussati.</p>
         
         <p>tato dīghassa addhuno accayena tatiyo suriyo pātubhavati, tatiyassa suriyassa pātubhāvā mahānadiyopi sussanti. tadā eko suriyo udeti, eko atthaṅgamati, eko majjhe hoti. tatopi dighassa addhuno accayena catuttho suriyo pātubhavati. catutthassa suriyassa pātubhāvā himāvatimahānadiyo ca sīhappapātadaho kaṇṇamuṇḍako rathakāladaho anotattadaho chaddantadaho kuṇāladaho maṇḍākinidahoti ime sattamahāsarā sussanti. tadā cattāro<pb n="93"/> suriyā pātubhāvā catukulike game cattāro piṇḍacārikā dvārapaṭipāṭiyā ṭhitā viya honti. catutthasuriyassa pātubhāvakālato dīghassa addhuno accayena pañcamo suriyo pātubhavati. pañcamassa suriyassa pātubhāvā anupubbena mahāsamudde aṅgulipabbate mitamattaṃpi udakaṃ na saṇṭhāti. tato dīghassa addhuno accayena chaṭṭho suriyo pātubhavati, chaṭṭhamassa suriyassa pātubhāvā sakalacakkavāḷaṃ ekadhūmaṃ hoti, pariyādiṇṇasinedaṃ dhūmena. yathāyidaṃ evaṃ koṭisatasahassacakkavāḷāni. yāya hi āpodhātuyā rukkhāni pabbatādīni sussanti, tattha paṭhavīdhātu ābaddhatalaṃ piṇḍapiṇḍaṃ hutvā tiṭṭhati. sāpi chaṭṭhamasuriyassa pātubhāvena parikkhayaṃ gacchati. tatopi dhīghassa addhuno accayena sattamo suriyo pātubhavati. sattassa suriyassa pātubhāvā sakalacakkavāḷaṃ ekajālaṃ hoti saddhiṃ koṭisatasahassacakkavāḷehi. yojanasatikādibhedāni sinerukūṭāni palujjutvā ākāseyeva antaradhāyanti. sā ca aggijālā uṭṭhahitvā cātumahārājikāni gaṇhāti, tattha kanakavimānaratanavimānamaṇivimānāni jhāpetvā tāvatiṃsabhavanaṃ gaṇhāti, tato yāme gaṇhāti, tato tussite gaṇhāti, tato nimmānarati gaṇhāti, tato<pb n="94"/> paranimmitavasavattino gaṇhāti, teneva upāyena paṭhamajjhānibhūmiṃ gaṇhāti, brahmapārisajjāni jhāpetvā tato brahmaparohitaṃ jhāpetvā tato mahābrahmāno jhāpetvā ābhassare āhacca tiṭṭhati. yāva aṇumattaṃpi saṅkhārattaṃ atthi, tāva na nibbāyati. sabbasaṅkhāraparikkhayā pana sappitelajjhāpanaaggisikhā viya chārikaṃ anavassetvā nibbāyati. tena vuttaṃ bhummito vuṭṭhito yāva brahmaloke vidhāvati, acchiacchimato loke dayhamānamhi tejasāti. heṭṭhā ākāsena saha upari ākāso eko mahunadhakāro hoti.</p>
         
         <p>evaṃ ekaṃ asaṅkheyyaṃ ekaghanaṃ hutvā ṭhite lokasannivāse lokasaṇṭhānadevo vassituṃ ārabbhati. abhassa dhīghassa addhuno accayena mahāmegho uṭṭhahitvā paṭhamaṃ antaraṭṭhake himapāto viya sukhumaṃ vassaṃ vassati. tattha antaraṭṭhakaṃ nāma māghamāsassa antare cattāro divasā phagguṇamāsassa ādimhi cattāro divasāti ime aṭṭha divasā. evaṃ so paṭhamaṃ sukhumaṃ vasanto sāsappamattaṃ tilamattaṃ yavamattaṃ muggamattaṃ, anupubbena komuddanāḷiyaṭṭhi – musalatālakkhandhādipamāṇādi tahiṃ vassadhārāhi vassanto, tato eka<pb n="95"/>byāmadvibyāmaekausabhadveusabhaaḍḍhagāvutaaḍḍhayojanayojanamattadasayojanasatayojanasahassayojanasatasahassayojanamattāhi vassadhārāhi vassaṃ vassanto koṭisatasahassacakkavāḷesu vā antare vā avacchinnaṃ yāva brahmalokā pūretvā sabbaṃ daḍḍhaṭṭhānaṃ antaradhāyati. taṃ udakaṃ heṭṭhā ca tiriyañca vāto samuṭṭhahitvā ghanaṃ karoti, parivattapadumanipatte udakabindusadisaṃ. kathaṃ tāva mahantaṃ mahantaṃ udakarāsiṃ ghanaṃ karoti sace. vivarasampadānato.</p>
         
         <p>taṃ hissa tahiṃ tahiṃ vivaraṃ deti. taṃ evaṃ udakaṃ vātena sampiṇḍiyamānaṃ ghanaṃ kariyamānaṃ anupubbena heṭṭhā otarati. otiṇṇe udake otiṇṇe brahmalokaṭṭhāne paṭhamajjhānabhūmiṃ brahmaloko ca uparito catukāmāvacaradevalokaṭṭhāne catudevalokā pātubhavanti. tāvatiṃsā pana cātumahārājikā ca paṭhavīsambaddhatāya pātubhavanti. purimapurimaṃ paṭhaviṭṭhānaṃ otiṇṇe pana udake balavātā uppajjanti. te taṃ pidahitadvāre dhamakarake ṭhitauddakamiva niruyhi taṃ katvā nirumhanti, tañ ca vātavasena udakaṃ santiṭṭhati. madhurodakaṃ parikkhayaṃ gacchamānaṃ upari rasapaṭhavī samuṭṭhāpeti. udakapiṭṭhe upalanipattaṃ viya<pb n="96"/> paṭhavī saṇṭhāti. sā ca kaṇṇikārapupphamiva vaṇṇasampannā ceva surabhitandhasampannā ca pakkhigadibbojamiva rasasampannā ca nirudakapāyāsamiva upari cappaṭalaṃ viya santiṭṭhati.</p>
         
         <p>ettha pana mahābodhipallaṅkaṭṭhānaṃ vinassamāne loke pacchā vinassati saṇṭhahamāne paṭhamaṃ saṇṭhahati. tattha pubbanimittaṃ hutvā padumanigaccho uppajjati. tassa sace tasmiṃ kappe buddhā nibbattanti pupphaṃ uppajjati, no ce na uppajjati. uppajjāmānañca sace eko buddho nibbattissati ekapupphaṃ uppajjati. sace dve buddhā nibbattissanti dve pupphāni uppajjanti. sace tayo buddhā nibbattissanti tīṇi pupphāni uppajjanti. sace cattāro buddhā nibbattissanti cattāro pupphāni uppajjanti. tāni kho ekasmiṃyeva nāle kaṇṇikāni pupphāni baddhā hutvāti veditabbāni. tadā mahābrahmāno āgantvā taṃ nimittaṃ olokessanti sace pupphāni passanti somanassā bhavanti sace pupphāni na passanti, te vinassati vata bho lokoti saṃvegavācaṃ nicchāretvā nivattanti. atha kho suddhāvāsamahābrahmāno saparisā mārisā āyāmaṃ pubbanimittaṃ passissāmāti mahābodhipallaṅkaṭṭhānaṃ gacchanti. buddhānaṃ<pb n="97"/> anibbattanakassa pupphaṃ hoti. te apucchitagacchaṃ disvā andhakāro vata bho loko bhavissati, matamatasattā apāye paripūressanti cha devalokā ca nava brahmalokā ca suññā bhavissantīti anattamanā honti. te ca pupphitakāle pana pupphaṃ disvā sabbaññubodhisattesu mātukucchiṃ okkantesu nikkhamantesu dhammacakkappavattamānesu yamakapāṭihāriyaṃ karontesu āyusaṅkhāra-osajjantesu parinibbānesu, dasasahassacakkavāḷakappanādīni pāṭihāriyāni dakkhissāma cattāro apāyā parihāyissanti cha devalokā nava brahmalokā paripūressantīti vatvā attamanā udānaṃ udānentā attano attano brahmalokaṃ gacchanti. itipi paṭhamaṃ kappavuṭṭhānakathā veditabbā.</p>
         
         <p>tadā abhassarā brahmaloke paṭhamatarā sattā nibbattā āyukkhayā vā puññakkhayā vā tato cavitvā uppātikā hutvā idha uppajjanti. te sayampabhā antalikkhacarā vicaranti. te aggaññasutte taṃ rasapaṭhavī sāyitvā taṇhābhibhūtā āloluppanānappakāraṃ paribhuñjituṃ apakkamanti. atha nesaṃ sayampabhā antaradhāyati andhakāro hoti. te andhakāra disvā bhāyanti, tato nesaṃ bhayaṃ nāsetvā sūriyabhāvaṃ janayantaṃ paññāsayojanaṃ sūriyamaṇḍalaṃ pātubhavatīti vuttaṃ. te taṃ disvā ālokaṃ paṭilabhimhāti haṭṭhatuṭṭhā hutvā amhākaṃ bhītānaṃ bhayaṃ nāsetvā sūriyabhāvaṃ janayanto uṭṭhito tasmā sūriyo hotūti<pb n="98"/> sūriyo tv ev’ assa nāmaṃ karonti. atha sūriye divasaṃ ālokaṃ katvā atthaṅgate mayampi ālokaṃ labhimhā so pi no naṭṭhoti puna bhitā honti. tesaṃ evaṃ hoti, sadhu vata sace aññaṃ ālokaṃ labheyyāmāti. tesaṃ cittaṃ ñatvā viya ekūnapaññāsayojanaṃ candamaṇḍalaṃ pātubhavati. te taṃ disvā bhiyyoso mattāya haṭṭhatuṭṭhā hutvā amhākaṃ chandaṃ ñatvā viya uṭṭhito tasmā cando hotūti candotv ev’ assa nāmaṃ karonti.</p>
         
         <p>evaṃ candimasuriyesu pātubhūtesu nakkhattāni tārakarūpāni pātubhavanti. kiṃ nu tārakā rūpāni honti. natthīti. kira tesaṃ devatānaṃ tārakarūpāni vimānāni honti. tasmā idha loke hi vimānā tārakānīti vattabbā. te pana nakkhattā sabbā tārakarūpā sattavīsati ca pūrato bhavissanti. tato pabhūti rattindivā paññāyanti, anukkamena māsaḍḍhamāsautusaṃvaccharāni sambhavanti. tattha suriyuggamanato paṭṭhāya yāva aruṇuggamanā eko rattindivo, tiṃsarattiyo eko māso cattāro māsā eko utu, tayo utū, eko saṃvaccharo. dve māsā vā eko utu, cha utu eko saṃvaccharo, dvādasamāsiko saṃvaccharo. candimasuriyānaṃ pātubhāvadivaseyeva sinerucakkavāḷahimavantapabbatadīpasamuddā pātabhavanti. te ca kho apubbaṃ aparimaṃ phagguṇapuṇṇamīdivaseyeva pātubhavanti. kathaṃ yathā nāma kaṅgubhatte paccamāne ekappahāreneva pubbuḷakāni uṭṭhahanti, ekadesā ninnaninnā ekadesā<pb n="99"/> samasamā, evameva thūpathūpaṭṭhāne pabbatā honti, ninnaninnaṭṭhāne samuddā samasamaṭṭhāne dīpāni honti.</p>
         
         <p>atha tesaṃ sattānaṃ rasapaṭhavī paribhuñjantānaṃ kamena ekacce vaṇṇavanto ekacce dubbaṇṇā honti. tattha vaṇṇavanto dubbaṇṇe atimaññanti. tesaṃ atimānapaccayā rasapaṭhavī antaradhāyati. atha vaṇṇagandharasasampanno bhūmipappaṭako pātubhavati. atha nesaṃ pāpena so antaradhāyati. tato vaṇṇagandharasasampannā padalatā pātubhavanti. teneva nayena yaṃ tato sāyaṃ sāyanatthāya āharanti, pāto taṃ pakkaṃ viruḷhaṃ hoti. yaṃ tato pāto pātarā atthāya āharanti, sāyaṃ taṃ pakkaṃ viruḷhaṃ hoti. tato gahitaṭṭhānaṃ na paññāyati. tato akaṭṭhapāko sāsiṃ pātubhavati akaṇo athuso sugandho taṇḍulapphalo, yato tato sāyaṃ sāyanatthāya āharanti pāto taṃ pakkaṃ viruḷhaṃ hoti. yaṃ tato pātarasatthāya āharanti sāyaṃ taṃ pakkaṃ viruḷhaṃ hoti. gahitaṭṭhānaṃ na paññāyati. tato nesaṃ bhājanāni uppajjanti.<pb n="100"/> te sāsiṃ bhājane ṭhapetvā pāsāṇapiṭṭhiyā ṭhapenti, sayameva jālalikhā uṭṭhahitvā taṃ pacati. so hoti odano sumanajātipupphasadiso. na tassa sūpena vā bayañjanena vā karaṇīyaṃ atthi. yaṃ yaṃ bhuñjitukāmā honti, taṃ taṃ raso hoti. tesaṃ taṃ oḷārikaṃ āhāraṃ āhari yato pabhūti muttakarīsaṃ sañjāyati. atha nesaṃ tassa nikkhamanatthāya vaṇamukhāni pabhijjanti.</p>
         
         <p>tathā hi rasapaṭhavī bhūmi ca paṭako padālatāti ime tāva paribhuttā sudhābhojanāhārā viya khuddhaṃ vinodetvā rasāharaṇīyaṃ rasameva brūhantā tiṭṭhanti. vatthuto sukhumabhāvena odano pana paribhutto rasaṃ vaḍḍhantopi, vatthuno oḷārikabhāvena passāvaṃ karīsaṃ uppādeti. atha nesaṃ nikkhamanatthāya vaṇamukhāni pabhijjanti. purisassa pirisabhāvo itthiyā itthibhāvo pātubhavati. purimapurisattabhāve ca purimitthattabhāve vā hi purisabhāvo itthībhāvo pavattati. upacārajjhānānubhāvena yāva sattasantānesu kāmarāgo na pāturahosi, tāva bahalarāgupanissāya itthipurisindriyāni pāturahesuṃ. yadā pana upacārajjhānānubhāvo upacchinno hoti, tadā bahalakāmarāgo laddhā sevano ahosi. tato tadupanissāya itthapurisabhāvā sattānaṃ attabhāve sañjāniṃsu. tadā itthī purisaṃ<pb n="101"/> puriso ca itthiṃ ativesaṃ upanissāya paccayākāmarāgapariḷāho uppajjati. tato methunadhammaṃ paṭisevanti. te asaddhammapaṭisevanapaccayā viññūhi garahiyamānā viheṭhayamānā tassa asaddhammassa paṭicchādanahetu agārāni karonti. te agāraṃ ajjhāvasamānā anukkamena aññatrassa alasajātikasattassa diṭṭhānugatiṃ āpajjantā sannidhiṃ karonti. tato pabhūti kaṇopi kuso pi taṇḍulaṃ pariyonaddhanti, lāyitaṭṭhānaṃpi na paṭirūhati, tato methunadhammaṃ paṭisevanti sannipatitvā anutthunanti pāpakā vata pāpadhammā sattesu pātubhūtā. mayaṃ hi pubbe manomayā ahumhā pītibhakkhā sayampabhā antalikkhā carā subhaṭṭhāyino te ciraṃ dīghamaddhānaṃ athamhā. athānukkamena rasapaṭhavī bhūmi ca paṭako padālatā sañjātā, te mayaṃ paribhuñjantā ciraṃ dīghamaddhānaṃ athamhā, te pi no pāpakānañca akusalānaṃ dhammānaṃ pātubhāvā antarahitā. atha akaṭṭhapāko suddho sugandho taṇḍalaphalo pāturahosi. so pi idāni acchinnaṭṭhānaṃ onameva hutvā paññāyati ekekasmiṃ ṭhāne kalāpabaddhāya gumbagumbā hutvā tiṭṭhati. yannūnaṃ mayaṃ sāliṃ vibhajjeyyāmāti mantetvā sāliṃ<pb n="102"/> visajjetvā sīmaṃ ṭhāpesu. tato aññataro so alasajātiko sakabhāgaṃ parirakkhanto aññassa bhāgaṃ adinnaṃ ādiyitvā paribhūñji. taṃ dvikkhattuṃ paribhāsitvā visajjesuṃ. tatiyavāre pana gahetvā keci pāṇinā pahariṃsu, keci leḍḍunā keci daṇḍena. tato paṭṭhāya adinnādānaṃ paññāyi, garaho paññāyi, musāvādo paññāyi, daṇḍādānaṃ paññāyi. tato sabbepi sannipatitvā sattesu evarūpāni pāpakāni kammāni pātubhūtāni. yannūnaṃ mayaṃ ekaṃ sattaṃ sammataṃ kareyyāma, no sammā khīyitabbaṃ khīyeyya garahetabbaṃ garaheyya pabbājetabbaṃ pabbājeyya mayaṃ panassa ekekassa khettato amhākaṃ āharitvā sālibhāgaṃ dassāmāti.</p>
            
         <p>evaṃ katasanniṭṭhānesu pana sattesu imasmiṃ yāva kappe ayameva bhagavā bhodhisattabhūto tena samayena tesu sattesu abhirūpataro ca dassanīyataro ca mahesakkhataro ca buddhisampanno paṭibalo mahānubhāvo niggahaṃ vā paggahaṃ vā kātuṃ, te taṃ upasaṅkamitvā yācitvā taṃ sammannitvā tīhi saṅkhehi abhisekaṃ akaṃsu. iti so tena mahājanena sammato mahāsammato, khettānaṃ adhipatīti khattiyo, dhammena samena satte rajjetīti rājā tīhi nāmehi paññāyittha. yaṃ sandhāya vadanti.</p> <pb n="103"/>  
        
         <lg><l>ādiccakulasambhūto suvisuddhaguṇakaro</l>
         <l>mahānubhāvo rājāsi mahāsammatanāmako</l>
         <l>so cakkhubhūto lokassa guṇaraṃsisamujjalo</l>
         <l>gamonudo virocittha dutiyo viya bhāṇumā</l>
         <l>ṭhapitā yena pariyādā loke lokahitesinā</l>
         <l>vavatthitā sakkuiṇāti nava saghāyiṃgujjanā</l>
         <l>yassasīnaṃ rājūnaṃ lokasīmānarakkhanaṃ</l>
         <l>ādibhūtā mahāviraṃ kathayanti panudissanti.</l></lg>
        
         <p>evaṃ yaṃ loke ajjhariyaṭṭhānaṃ bodhisatto va tattha ādi purisoti. evaṃ bodhisattaṃ ādi katvā khattiyamaṇḍale saṇṭhite, ekaccānaṃ sattānaṃ etadahosi pāpakā vata bho dhamma satte pātubhūtā adinnādānaṃ paññāyati, garahāpi paññāyati, musāvādo paññāyati, daṇḍānaṃpi paññāyati, yannūna mayaṃ te pāpake akusale dhamme pavāheyyāmāti. araññāyatane paṇṇakuṭiyo katvā tattha vasantā gāmanigamarājadhānīsu bhikkhāya caritvā jīvitaṃ kappayiṃsu. evaṃ te akusale dhamme pavāheyyā bāhiraṃ karontīti brāhmaṇā, ye pana tasmiṃ samaye methunadhammaṃ samādhiyitvā gorakkhakammavānijakammakasikammādivisutte kammante<pb n="104"/> payojesuṃ te vessāti vuccanti. ye pana tasmiṃ samay paripāpakādikammā suddhāhārā ahesuṃ te suddhā vuccanti. tasmā anupubbena brahmaṇādayo cattāro vaṇṇā paññāyiṃsu.</p>
         
         <p>tattha kappavināsamahāmeghato yāva aggijālaparicchedā idaṃ ekaṃ asaṅkheyyaṃ saṃvaṭṭāti vuccati. kappavināsaaggijālaparicchedato yāva koṭisatasahassacakkavāḷaparipurakasampattimahāmeghā idaṃpi dutiyamasaṅkheyyaṃ saṃvaṭṭaṭṭhāyīti vuccati. sampattimahāmegho yāva candimasuriyapātubhāvā idaṃ tatiyamasaṅkheyyaṃ vivaṭṭoti vuccati. candimasuriyapātubhāvato yāva puna kappavināsakamahāmeghā idaṃ cattuthamasaṅkheyyaṃ vivaṭṭaṭṭhāyīti vuccati. vivaṭṭaṭṭhāyīasaṅkheyyaṃ catusaṭṭhiantarākappasaṅgahaṃ vīsatiantarakappasaṅgahanti keci. visesā asaṅkheyyādikālato tena samappamāṇeneva imāni cattāri asaṅkheyyāni eko mahākappoti. evaṃ tāva agginā vināso ca saṇḍahanañca veditabbaṃ. yasmiṃ pana samaye kappo udakena vinassati. ādito kappavināsakamahāmegho uṭṭhahitvāti pubbe vuttanayeneva vitthāretabbaṃ. ayaṃ pana viseso yathā tattha dutiyo suriyo evam idha kappavināsako khārudakamahāmegho vuṭṭhati. so anupubbena sukhumaṃ vassaṃ vassento anupubbena mahādhārāhi koṭisatasahassacakkavāḷaṃ pūrento vassati. khārudakena phuṭṭhaphuṭṭhā paṭhavipabbatādayo vilīyanti. udakaṃ samantato vātehi dhāriyati. paṭhavito heṭṭhimantato pabhūti yāva dutiyajjhānabhūmi udakaṃ gaṇhāti. tena hi khārudakena pakkhitaloṇasakkharā viya viliyanteva. tasmā paṭhavisaṇṭhārudakena saddhiṃ ekudakameva taṃ hontī ti keci.<pb n="105"/> apare paṭhavisaṇṭhārudaketaṃ saṇṭhāravātakkhandhañca anavasesato vināsetvā sabbattha sayameva eko ghanabhūto tiṭṭhatīti vadanti. taṃ yuttaṃ. uparimaṃ navapi brahmaloke viliyāpetvā subhakiṇhe āhacca tiṭṭhati. tena vuttaṃ.</p>
         
         <lg><l>koṭisatasahassekaṃ cakkavāḷaṃ vilīyati</l>
         <l>kupitena yadā loko salilena vinassatī ti.</l></lg>
         
         <p>taṃ pana udakaṃ yāva anumattaṃpi saṅkhāragataṃ atthi tāva na vūpasamati. udakānugataṃ pana sabbasaṅkhāragataṃ abhibhavitvā sahasā vūpasamati antaradhānaṃ gacchati. heṭṭhā ākāsena saha upari akāsena eko hoti mahandhakāroti sabbaṃ vuttasadisaṃ. kevalaṃ panidha ākassarabrahmalokaṃ ādiṃ katvā loko pātubhavati. subhakiṇhato cavitvā ābhassaraṭṭhānādīsu sattā nibbattanti. tattha kappavināsakamahāmeghato yāva kappavināsakakhārudakaparicchedo idaṃ ekaṃ asaṅkheyyaṃ. udakapacchedato yāva sampattimahāmegho idaṃ dutiyamasaṅkheyyaṃ. sampattimahāmeghato yāva candimasūriyapātubhāvo idaṃ tatiyamasaṅkheyyaṃ candimasūriyapātubhāvato yāva kappavināsakamahāmegho idaṃ cattuthamasaṅkheyyaṃ nāma. imāni cattāri asaṅkheyyāni eko mahākappo nāma hoti. evaṃ udakena vināso ca saṇṭhahanañ ca veditabbaṃ.</p>
         
         <p>yasmiṃ pana samaye vātena vinassati. ādito va kappavināsakamahāmegho<pb n="106"/> vuṭṭhahitvāti pubbe vuttanayeneva tañ ca vitthāretabbaṃ. ayaṃ pana viseso yathā tattha dutiyo suriyo  evam idha kappavināsakasamatthavāto samuṭṭhāti. so paṭhamaṃ saṇharajaṃ uṭṭhāpeti, tato thūlarajaṃ sukhumavālikaṃ thūlavālikaṃ sakkharapāsāṇādayo yāva kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti. te paṭhavito nabhamuggatā na puna patanti, tattheva cuṇṇavicuṇṇā hutvā abhāvaṃ gacchanti. athānukkamena heṭṭhā vāto samuṭṭhahitvā paṭhaviṃ parivattetvā uddhamūlaṃ katvā ākāse khipati. yojanasatappamāṇāpi paṭhavippadesā dviyojanatiyojanacatuyojanapañcayojanasatayojanapamāṇāpi vātavegukkhittā ākāseyeva cuṇṇavicuṇṇā hutvā abhāvaṃ gacchanti. cakkavāḷapabbatampi sinerupabbatampi vāto ukkhipitvā ākāse khipati. te aññamaññaṃ cuṇṇavicuṇṇā hutvā ākāse vinassanti. eteneva upāyena bhummaṭṭhakavimānāni ca ākāsaṭṭhakavimānāni ca vināsento chakāmāvacaradevaloke vīnāsetvā koṭisatasahassacakkavāḷāni vināseti. tattha cakkavāḷapabbatā cakkavāḷapabbatehi himavantapabbatā himavantapabbatehi sinerupabbatāpi sinerupabbatehi aññamaññaṃ samāgantvā abhihantā cuṇṇavicuṇṇā hutvā vinassanti. paṭhavito yāva<pb n="107"/> tatiyajjhānabhūmi vāto gaṇhātīti tattha tayo brahmaloke vināsetvā vehapphale āhacca tiṭṭhati. tena vuttaṃ.</p>
         
         <lg><l>koṭisatasahassekaṃ cakkavāḷaṃ vidhaṃseti</l>
         <l>vāyo dhātuppakopena yadā loko vinassatī ti.</l></lg>
            
         <p>evaṃ so vāto paṭhavisaṇṭhārakaudakena taṃ saṇṭhārakavātena ca saddhiṃ sabbasaṅkhāragataṃ vināsetvā sayampi vinassati. heṭṭhā ākāsena saha upari ākāso eko hoti mahandhakāro. sabbaṃpi vuttasadhisaṃ idha pana subhakiṇhabrahmalokaṃ ādiṃ katvā loko pātubhavati. vehapphalato cavitvā subhakiṇhādiṃsu sattā nibbattanti. tattha kappavināsakamahāmeghato yāva vināsakapātupacchedo idamekaṃ asaṅkheyyaṃ. vātupacchedato yāva sampattimahāmegho idaṃ dutayamasaṅkheyyaṃ ... pe ... imāni cattāri asaṅkheyyāni eko mahākappo hoti. evaṃ vātena vināso ca saṇṭhahanañca veditabbaṃ.</p>
         
         <p>kiṃkāraṇā evaṃ loko vinassati. akusalamūlakāraṇā. yathā hi rāgadosamohānaṃ adhikābhāvena yathākkamaṃ rogantarakappo satthantarakappo dubbhikkhantarakappoti ime tivijā antarakappo vivaṭṭaṭṭhāyimhi asaṅkheyyakappe<pb n="108"/> jāyanti. evamete yathāvuttā tayo saṃvaṭṭā rāgādīnaṃ adhikabhāvena honti. tatha rage ussannatare agginā vinassati, dose ussannatare udakena vinassati, mohe ussannatare vātena vinassati. athapi akusalamūlesū hi ussannataresu eva loko vinassati. so ca kho rage ussannatare agginā vinassati, dose ussannatare vā agginā vinassati, atha dose ussannatare udakena vinassati. keci pana dose ussannatare agginā, rage ussannatare udakena vinassati, mohe ussannatare vātena vinassatīti vadanti. tesaṃ kira ayaṃ adhippāyo pākaṭasattasadisassa dosassa aggisadisatā, apākaṭasattasadisassa rāgassa khārudakasadisatā ca yuttāti. evaṃ vinassantopi nirantarameva satta vāre agginā vinassati, aṭṭhame vāre udakena. puna satta vāre agginā aṭṭhame vāre udakena. evaṃ aṭṭhame vāre vinassanto sattakhattuṃ udakena vinassitvā puna satta vāre agginā vinassati. ettāvatā tesaṭṭhikappā atītā honti. etthantare udakena nassanavāraṃ sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṃsento lokaṃ vināseti. ettha pana rāgo sattānaṃ bahulaṃ pavattatīti rāgavasena bahulo lokavināso veditabbo. tenāhu porāṇā.</p>
         
         <lg><l>sattasattagginā vārā aṭṭhame aṭṭhamodakā</l>
         <l>catusaṭṭhiṃ yadā puṇṇā eko vāyu vāro liyā</l>
         <l>agginā bhassaraheṭṭhā	āpena subhakiṇhakā</l>
         <l>vehapphalato vātena evaṃ loko vinassatī ti.</l></lg><pb n="109"/>
         
         <p>ettha pi sabbacatūsu asaṅkheyyakappesu vivaṭṭaṭṭhāyiṃasaṅkheyyakappasmiṃ catusaṭṭhiṃ antarakappā jambudīpe honti. antarakappāti ettha taṇhādibhedo kappo etassa atthīti kappo sattaloko.</p>
         
         <p>kappavināso kappo ca uttarapadalopena antarā ca kappo saṃvaṭṭakappaṃ apatvā antarā ca lokavināsoti attho. so pana tividho satthantarakappo rogantarakappo dubbhikkhantarakappoti. tattha lobhussadāya pajāya dubbhikkhantarakappo, dosussadāya pajāya satthantarakappo, mohussadāya pajāya rogantarakappo. tattha dubbhikkhantarakappena naṭṭhā yebhuyyena petavisaye uppajjanti. kasmā. āhāranikantiyā balavattā. satthantarakappena naṭṭhā yebhuyyena niraye uppajjanti. kasmā. aññamaññaṃ balavaghāṭatāya. rogantarakappena naṭṭhā yebhuyyena sagge uppajjanti. kasmā. tesaṃ hi aho vata aññesaṃ sattānaṃ evarūpo rogo na bhaveyyāti mettacittaṃ uppajjati. evaṃ tividho antarakappo yathārahaṃ catusaṭṭhikkhattuṃ vivaṭṭaṭṭhāyiṃasaṅkheyyakappo lokavināso hoti. paṭhamakappānaṃ hi manussānaṃ āyu asaṅkheyyaṃ hutvā taṃ akusalānaṃ dhammānaṃ samodhānahetu anukkamena parihāyamānaṃ dasavassāyukāle tiṭṭhati. tadā vuttappakāresu aññatarantarakappesu aññataro eko antarakappo hoti. puna taṃ āyu kusalānaṃ dhammānaṃ samodhānahetu vaḍḍhamanaṃ asaṅkheyyaṃ hutvā puna tato anukkamena parihāyamānaṃ dasavassakāle pana tiṭṭhati. tadā ca eko antarakappo hoti. iminā nayena saṃvaṭṭakappaṃ apatvā antarā catusaṭṭhī antarakappā hontī ti veditabbaṃ. evaṃ vivaṭṭaṭṭhāyiṃasaṅkheyyakappo catusaṭṭhī antarakappasaṅghaho ti keci. itare tayo kālakato tena<pb n="110"/> samappamāṇā ca. kasmā pana manussānaṃ āyupamāṇassa hāyanavaḍḍhanañca hoti. utubhojanaṃ vipattisampattito, utubhojanavasena hi āyu hāyati vaḍḍhatīti. tattha rājāno adhammikā honti. tato uparājāno senāpati seṭṭhino ca sakalanagaraṃ sakalaraṭṭhaṃ adhammikameva hoti.</p>
         
         <p>atha tesaṃ ārakkhadevatā tāsaṃ mittā kummaṭṭhakadevatā, tāsaṃ mittā ākāsaṭṭhakadevatā tāsaṃ mittā, uṇhavalāhakadevatā tāsaṃ mittā, abbhavālahakadevatā tāsaṃ mittā, sītavalāhakadevatā tāsaṃ mittā, vātavalāhakadevatā tāsaṃ mittā, vassavalāhakadevatā tāsaṃ mittā, cātumahārājikadevatā tāsaṃ mittā, tāvatiṃsadevatā tāsaṃ mittā, yāmādevatā tāsaṃ mittā, tussitā devatāti etena upāyena yāva bhavattā ṭhāpetvā ariyasāvake sabbe devā-brahmaparisāpi adhammikā honti. tāsaṃ adhammikatāya visamaṭṭhānaṃ candimasuriyā pariharanti. vāto yathāmattena na vāyanto, ākāsakaṭṭhavimānāni khobhenti. vimānesu khobhitesu devatānaṃ kīḷantthāya cittāni na namanti. devatānaṃ kīḷanatthāya cittesu na namantesu sītuṇhautupi yathākālena na sampajjati. tasmiṃ asampajjante sammā devo na vassati, katthaci vassati. vassantopi yathā yathā sassānaṃ upakāro na hoti, tathā tathā vassati ca vigacchati ca. tena paṭhavī nirojā hoti. tassa nirojatāya tāni sassāni visamakāni honti. nirojāni vigatagandharasavaṇṇasampannāni. āhāresu vā telamadhuphānitādīsu vā osabhesu na ojā hoti. ekabhājane pakkhitaṇḍule ekasmiṃ padese bhattaṃ utaṇḍalaṃ hoti agikalinnaṃ. ekasmiṃ sampākaṃ attipākaṃ paribhuttaṃ kucchiyaṃpi tīhākārehi paccati. nirojāhārabhojanā sattā bahuābādhā honti, kuṭṭhagaṇḍādīni uppajjanti. nirojāni osathāni rogaṃ vūpasamentuṃ na sakkonti. tena te bahurogā ceva honti appāyukā ca, tāva utubhojanavasena āyu hāyati.<pb n="111"/> yadā pana rājāno dhammikā honti, tadā uparājāno dhammikā honti. parimanayena yāva brahmalokā sabbepi dhammikā honti.</p>
         
         <p>tesaṃ dhammikattā samaṃ candimasuriyā pariharanti. yathāmaggena vāto vāyati ākāsaṭṭhakavimānāni na khobhenti. tesaṃ akhobhā devatānaṃ kīḷanatthāya cittāni namanti. evaṃ kālena utu sampajjati, devo sammā vassati. vappakālato paṭṭhāya sassānaṃ upakāraṃ karonto vassati, kālena vigacchati tena paṭhavī ojārasasampannā hoti, āhāresu vā telamadhuphāṇitādiṃsu vā osabhesu ojā hoti. tāya tāni samapākāni gandhavaṇṇarasasampannāni ojavantāni honti. tehi sampāditabhojanaṃ paribhuttaṃpi sammā paripākaṃ gacchati. uppanne roge ojavantāni osathāni vūpasametuṃ sakkonti. tena sattā arogā dīghāyukā honti. evaṃ utubhojanavasena āyu vaḍḍhadīdi. evaṃ okāsalokassa vināsañca saṇṭhahanañca veditabbaṃ. iti sādhujanassa pītipāmojjapaññāpākaṭattavaḍḍhanatthāya lokasaṇṭhānajotaratanassa nāmake kate, kappavuṭṭhānaparicchedo paṭhamo.</p><pb n="112"/>
         </div>
         </div>
      
         <div type="chapter" n="II" xml:id="cakkavāḷasineruvaṇṇanā">
         <head>II. cakkavāḷasineruvaṇṇanā</head>
      
         <p>evaṃ imehi tīhi kāraṇehi lokaṃ vināsetvā saṇṭhite lokasannivāse candimasuriyānaṃ pātubhūtadivaseyeva sinerupabbatacakkavāḷahimavantapabbatadīpasamuddā pātubhavanti. heṭṭhā candimasuriya candimasuriyapātubhāvo vuttanayo va. ayaṃ viseso. te ca kho apubbaṃ aparimaṃ phagguṇapuṇṇamīdivaseyeva pātubhavantīti vuttattā tesaṃ pavattiākāraṃ kathessāmi. tattha cakkavāḷaṃ nāma sinerupabbatasattaparibhaṇḍapabbatacatumahādipadvisahassaparittadipamahāsamuddehi paṭimaṇḍitaṃ cakkavāḷapabbataparikkhitañ ca ekaṃ cakkavāḷaṃ nāma. athavā evaṃ candimasuriyesu pātubhūtesu nakkhattāni tārakarūpāni pātubhavanti. tato pabhūti rattindivā paññāyanti anukkamena ca māsaḍḍhamāsautu saṃvaccharā ca. candimasuriyānaṃ pana pātubhūtadivase vā sinerupabbatarājā cakkavāḷahimavantapabbatā cattāro mahādīpā dve dipaparittasahassāni pātubhavanti. te pi kho apubbaṃ aparimaṃ ekappahāre phagguṇapuṇṇamīdivaseyeva pātubhavantī ti<pb n="113"/> veditabbaṃ. yasmā c’ ettha ekaṃ cakkavāḷaṃ āyāmato ca vitthārato ca yojanānaṃ dvādasasatasahassāni catutiṃsasatāni paññāsañca yojanānīti aṭṭhakathāyaṃ vuttaṃ. tasmā vuttaparimāṇato imassa cakkavāḷassa sinerupatiṭṭhitokāse caturāsītiyojanasahassāni ca parato yāva cakkavāḷapabbatā utttaradisābhāgapamāṇañca pahāya imissa dakkhiṇadisāya sinerucakkavāḷānaṃ antaraṃ parimāṇato pañcasatasahassāni ekūnasaṭṭhisahassāni satta ca satāni yojanāni pañcavīsuttarāni ca majjhavīthigato nāma. athavā</p>
      
         <lg><l>dvādasasatasahassāni catutiṃsa satāni ca</l>
         <l>paññāsayojanānīti cakkavāḷassa yāmakaṃ.</l></lg>
      
         <p>parikkhepato.</p>
      
         <lg><l>sabbaṃ satasahassāni chatiṃsaparimaṇḍalaṃ</l>
         <l>dasañceva sahassāni aḍḍhaḍḍhāni satāni ca</l>
         <l>dve satasahassāni cattāri nahutāni ca</l>
         <l>ettakaṃ bahalattena saṅkhātāyaṃ vasundharā.</l></lg>
      
         <p>tassāpi sandhārako.</p>
      
         <lg><l>nava satasahassāni mātulo nabhamuggato</l>
         <l>saṭṭhiñceva sahassāni esā lokassa saṇṭhiti.</l></lg>
      
         <p>evaṃ saṇṭhite c’ ettha yojanāni.</p>
      
         <lg><l>caturāsīti sahassāni ajjhogāḷho mahaṇṇave</l>
         <l>accuggato tāvad eva sinerupabbatuttamo.</l>
         <l>tato aḍḍhupaḍḍhena pamāṇena yathākkamaṃ</l>
         <l>ajjhogāḷhogatā dibbā nānāratanavicittakā</l>
         <l>yugandharo isindharo karaviko sudassano</l>
         <l>nemindharo vinattako assakaṇṇo giribrahā</l>
         <l>ete satta mahāselā sinerussa samantato</l>
         <l>mahārājānamāvāsā devayakkhānisevitā</l>
         <l>yojanānaṃ satānucco himavā pañca pabbato</l>
         <l>yojanānaṃ sahassāni tīṇi āyatavitthato</l>
         <l>caturāsītisahassehi kuṭehi paṭimaṇḍito</l>
         <l>tipañcayojanakkhandhā parikkhepā nagavuhayā</l>
         <l>paññāsayojanakkhandhā sākhāyāmā samantato</l><pb n="115"/>
         <l>dveasītisahassāni ajjhogāḷho mahaṇṇave</l>
         <l>accuggato tāvad eva cakkavāḷasiluccayo</l>
         <l>parikkhipitvā taṃ sabbaṃ lokadhātumayaṃ ṭhito.</l></lg>
      
         <p>tattha candamaṇḍalaṃ ekūnapaññāsayojanaṃ suriyamaṇḍalaṃ paññāsayojanaṃ tāvatiṃsabhavanaṃ dasasahassayojanaṃ tathā asurabhavanaṃ tathā avīcimahānirayo ca jambudīpo ca. amaragoyānaṃ satasahassayojanaṃ tathā pubbavidehaṃ. uttarakuruṃ aṭṭhasahassayojanaṃ. ekameko c’ ettha mahādīpo pañcasataparittadīpaparivāro. taṃ sabbaṃpi ekaṃ cakkavāḷaṃ ekā lokadhātu, tadantaresu lokantarikanirayo ṭhito. evaṃ anantāni cakkavāḷāni.</p>
      
         <p>tattha cakkavāḷanti cakkavāṭanti cakkavāḷanti vohāragataṃ. yasmā rathacakkaṃ viya samavaṭañca kūṭaṃ viya vaṭakārañca. tasmā cakkavāḷanti vuccati. lokasaṇṭhārakena saṇṭhitaṃ udakaṃ, paṭhaviyā bahalaṃ kathati. tiriyaṃ ettakaṃ āvaṭṭaṃ ettakanti paricchedo na kathito. samakālaṃ lokavināsakāle yattakaṃ ṭhānaṃ vināsakauppatti hoti tattake ṭhāne paṭhavi ṭhito. tasmiṃ udakamatthake manussānaṃ<pb n="116"/> nāvā viya pupphāni viya ca pattāni viya ca koṭisatasahassacakkavāḷāni ṭhitāni. tāni aññamaññaṃ asambandhāni yadi sambandhāni na caleyyunti. kathaṃ paṃsu udake matthake tiṭṭhantīti. na panāyaṃ paṃsupaṭhavī udakamatthake ṭhitā. yadi tiṭṭheyya vilīyitvā udake paviseyya. paṃsupaṭhaviyā pana heṭṭhā silāpaṭhavī. silāpaṭhavī ca cakkavāḷapabbatā ca ekā baddhā. sace tesaṃ antaraṃ chiddaṃ vā bhaveyya bahi udakaṃ anto pavisitvā cakkavāḷaṃ osīdāpeyya. yasmā bahi udakassa pavisanokāso natthi. tasmā udakapiṭṭhe nāvā viya tiṭṭhati. kapalanāḷiyā talaṃ viya silāpaṭhavī tassā mukhavaṭṭhi viya cakkavāḷapabbataṃ. tasmiṃ thālake ṭhapitabhājanaṃ viya paṃsupaṭhavī bhājane pakkhitabayañjanarasaṃ viya ete cattāro sāgarā. sabbesaṃ majjhe sinerupabbato pakatimanussānaṃ nāvāya ussapitakupathambho viya ṭhito. so sinerupabbato vaṭṭo na caturasso. caturasso ce bhaveyyuṃ. uddhane catūsu koṇesu pīṭhapādā viya cattāro kūṭā ādhārā bhaveyyuṃ,<pb n="117"/> vaṭṭattāyeva uddhane ṭhapitabhājanaṃ viya tikuṭe ṭhito tikūṭā silāpaṭhavisambandhā, tikuṭesu sinerupabbato catuyojanasahassapamāṇo pavisitvā ṭhito. tasmā saṇḍāsena gahiyo viya acalo tiṭṭhati. tasmā yeva lokapaññattipakaraṇe sinerupabbato udake asītiyojanasahassaṃ ṭhitoti kathito. tikuṭānaṃ majjhepi paṃsupaṭhavi ratanavāsikāpiṭṭhe asurapuraṃ hoti. sace sinerupabbato vaṭṭo pāḷiyaṃ sineru bhikkhave pabbatarājā āyāmato caturāsītiyojanasahassā vitthārato caturāsītiyojanasahassāti bhagavata vutatanti. taṃ pi tassa vacanaṃ tiriyapamāṇaṃ dassetuṃ vuttaṃ. yathā himavā pabbato āyāmavitthārena tisahassayojanoti vutto. kiṃ so pi caturasso. tathā cakkavāḷāpi. tasmā taṃ pāḷiyaṃ vacanaṃ na caturassabhāvaṃ dīpeti. yadiceva bhaveyya. sace na caturasso.</p>
      
         <lg><l>pācīnapassaṃ rajaṭaṃ dakkhiṇaṃ indanīlakaṃ</l>
         <l>pacchimaṃ phalikaṃ passaṃ uttaraṃ kāñcanamayan ti.</l></lg>
         
         <p>kasmā vuttanti. tañ ca taṃ taṃ disābhāgaṃ gahetvā vuttaṃ. sace caturassaṃ gehaṃ viya caturassaṃ bhaveyya. puratthimabhitti dakkhiṇabhittīti vattabbaṃ. tasmā taṃ taṃ disābhāgamattaṃ <pb n="118"/> pi gahetvā purimapassaṃ dakkhiṇapassanti ādi vuttaṃ. lokapaññattipakaraṇepi vaṭṭattā yeva chattamaṇḍalikā viya sattakulapabbatāpi āvaṭṭena pi vaṭṭamevāti vuttaṃ. tesaṃ vaṭṭāyeva chattamaṇḍalikā viya sattakulapabbatāpi āvaṭṭena ṭhitā. tesaṃ antarā sīdantarasamuddā. sace te pabbatā āvaṭṭena te te samudde otaritvā na tiṭṭheyyuṃ. sabbaṃ ekaṃ samuddaṃ bhaveyya. cakkavāḷahimavantasinerupabbatā āvaṭṭena yugandharādipabbatesu mahāvātena paharitvā cakkavāḷacalanakāle mahoghaṃ hutvā sabbaṃ udakaṃ ekadidābhāgaṃ gaccheyya, sabbadīpā udakena caleyyuṃ. tasmā te pabbatā vasuṃ visuṃ samudde otaritvā chattamaṇḍalikā viya ṭhitā. etamatthaṃ mahānibbānasuttante paṭhavikampanassa aṭṭhakāraṇaṃ vadantena bhagavatā yadā mahāvātā vāyanti tadā calatīti pāḷiyaṃ vuttaṃ.</p>
            
         <p>tattha aṭṭhakathāyaṃ pi mahāvatthukattā calanabhāvo na paññāyati, tadā calitā paṭhavī ca sabbadāpi calati, tasmā udakaṃ evaṃ vaḍḍhati bhavissatīti vuttaṃ. tattha silāpaṭhavī cakkavāḷapabbatā ca ekanāvā viya ṭhitā. ṭhitākāramattena dvedhā katvā heṭṭhānaṃ silāpaṭhavī tipariyante ṭhitaṭṭhānaṃ cakkavāḷapabbatoti vohāraṃ jātaṃ. <pb n="119"/> tattha silāpaṭhavī vīsatisahassādhikayojanasatasahassabahalā. tathā cakkavāḷapabbatassa bahalañca paṃsupaṭhavī, tesaṃ heṭṭhā ajaṭākāso tesu ca paṭhaviyaṃ sakalacakkavāḷaṃ paricchinditvā samantato cakkavāḷapabbato ṭhito. tassa orato mahāloṇakasāgaro tasmiṃ cattāro mahādīpā dvisahassaparittadīpā ca ahesuṃ. tato sattakulapabbatā tesaṃ antarā sīdandarasāgarā majjhe sinerupabbatarājā ṭhito, so pana</p>
      
         <lg><l>caturāsītisahassāni ajjhogāḷho mahaṇṇave</l>
         <l>accuggato tāvad eva sinerupabbatuttamo.</l>
         <l>caturāsītisahassāni ekamekāyapassato</l>
         <l>aṭṭhasaṭṭhīṃsahassāni satasahassauccato.</l>
         <l>pācīnapassaṃ rajaṭaṃ dakkhiṇaṃ indanīlakaṃ</l>
         <l>pacchimaṃ phalikaṃ passaṃ uttaraṃ kañcanamayaṃ.</l>
         <l>vaṭṭo mudiṅgasaṇṭhāno sinerupabbatuttamo</l>
         <l>heṭṭhā upari vitthāro dasasahassayojano.</l>
         <l>pubbadakkhiṇapassehi nikkhantā tassa raṃsiyo</l>
         <l>gantvā samuddapiṭṭhena cakkavāḷamhi tiṭṭhare.</l><pb n="120"/>
         <l>dakkhiṇapacchimato pi pacchimuttaratopi ca</l>
         <l>uttarapubbapassehi nikkhantā raṃsiyopi ca</l>
         <l>gantvā samuddapiṭṭhena cakkavāḷasilaṃ hanuṃ</l>
         <l>tāsaṃ raṃsiyānamanutare cattāro sāgarā ahuṃ.</l></lg>
      
         <p>yathā hi mahātaḷāke eko uppalagaccho tassa cattāro paṇṇā majjhe ekaṃ upalamakulaṃ assa. evameva cattāri paṇṇāni viya cattāro mahādīpā majjhe upalamakulaṃ viya sinerupabbato sesaudakaṃ viya udakena parikkhitto okāso. tassa mahaṇṇavo iddhimantānaṃ pākaṭo hoti. tesaṃ hi ākāsena gacchantānaṃ cattāro mahādīpā cattāri paṇṇā viya upaṭṭhahanti. sinerupabbato majjhe upalamakulaṃ viya. tenāha bhagavā.</p>
      
         <lg><l>yugandharo isindharo karavīko sudassano</l>
         <l>nemindharo vinattako assakaṇṇo giribrahā</l>
         <l>tattha sineru parikkhipitvā yugandharo giri ṭhito</l>
         <l>taṃ giri parikkhipitvā isindharo giri ṭhito</l>
         <l>taṃ giri parikkhipitvā karaviko giri ṭhito</l>
         <l>taṃ giri parikkhipitvā sudassano giri ṭhito</l>
         <l>taṃ giri parikkhipitvā nemindharo giri ṭhito</l>
         <l>taṃ giri parikkhipitvā vinattako giri ṭhito</l>
         <l>taṃ giri parikkhipitvā assakaṇṇo giri ṭhito</l><pb n="121"/>
         <l>etesaṃ anatare sīdā samuddā meruādīnaṃ</l>
         <l>uccapamāṇeṇa sīmā gambhīrā puthulāpi ca</l>
         <l>aññesu panaṭṭhānesu aññoyeva anukkamo</l>
         <l>āgato taṃ vimaṃsitvā gaṇheyya paṇḍito naro ti.</l></lg>
      
         <p>api ca pana vuttaṃ bhagavato sineru bhikkhave pabbabarājā caturāsītiyojanasahassāni āyāmena caturāsītiyojanasadassāni vitthārenā ti.</p>
      
         <div type="subchapter" n="1" xml:id="sinerukathā">
         <head>sinerukathā</head>
         
         <p>tattha sineru pabbatuttamoti pabbatesu uttamoti pabbatuttamo. pabbato yeva vā uttamo sinerusaṅkhāto pabbatuttamo, sinerupabbatuttamo sinerupabbatarājāti vuttaṃ hoti. tassa pācīnapassaṃ rajaṭamayaṃ tasmā tassā pabhāya ajjhotthaṭaṃ tassā disāya samuddodakaṃ jīraṃ viya paññāyati. dakkhiṇapassaṃ pana indanīlamaṇimayaṃ. tasmā dakkhiṇadisāya samuddodakaṃ yebhuyyena nīlavaṇṇaṃ hutvā paññāyati. tathā ākāsaṃ.<pb n="122"/> pacchimapassaṃ phalikamayaṃ, uttarapassaṃ suvaṇṇamayaṃ, cattāro samuddāpi sineruraṃsīhi evaṃ paricchinnā. tathā hi pubbadakkhiṇapassehi nikkhantā rajaṭamaṇiraṃsiyo ekato hutvā mahāsamuddapiṭṭhena gantvā cakkavāḷapabbataṃ āhacca tiṭṭhanti. dakkhiṇapacchimapassehi nikkhantā maṇiphalikarasmiyo pacchimuttarapassehi nikkhantā phalikasuvaṇṇarasmiyo uttarapācīnapassehi nikkhantā suvaṇṇarajaṭarasmiyo ekato hutvā mahāsamuddapiṭṭhena gantvā cakkavāḷapabbataṃ āhacca tiṭṭhanti. tāsaṃ rasmīnaṃ antaresu cattāro mahāsamuddā honti. idaṃ vuttaṃ hoti. dvācattāḷīsayojanasahassāni samudde ajjhogāḷho tattakameva upari uggato yugandharo. ekavīsatiyojanasahassāni mahāsamudde ajjhogāḷho tattakameva upari uggato isindharo pabbatoti iminā nayena sesesupi upaḍḍhupaḍḍhena pamāṇatā veditabbā.</p>
         
         <p>yathā mahāsamudde yāva cakkavāḷapādamūlā anupubbaninnā evaṃ yāva sinerupādamūlasaṅkhātā heṭṭhā sinerupamāṇato upaḍḍhuppamāṇo yugandharapabbato viya supatiṭṭhito evaṃ isindharādayoti daṭṭhabbaṃ. vuttaṃ hetaṃ mahāsamuddo bhikkhave anupubbaninno anupubbapoṇo anupubbapabbāroti. sineruyugandharādīnaṃ antare<pb n="123"/> sīdantarasamuddā nāma honti. tattha kira udakaṃ sukhumaṃ morapattampi pakkhittaṃ patiṭṭhātuṃ na sakkoti sīdateva. tasmā te sīdantarasamuddā nāma vuccanti. te pi puna vitthārato yathākkamaṃ sineruādīnaṃ accuggatasamappamāṇāti vadanti. kathaṃ. te sinerussa samantā nāma. parikkhitavasena sinerussa samantato te pi pabbatā ṭhitā. tathā hi sinerupabbataṃ tāva parikkhipitvā yugandharo ṭhito, tato taṃpi isindharo parikkhipitvā ṭhito, tato taṃ pi giriṃ parikkhipitvā karaviko ṭhito, taṃ giriṃ parikkhipitvā sudassano ṭhito, taṃ giriṃ parikkhipitvā nemindharo ṭhito, taṃ pi parikkhipitvā vinattako ṭhito, taṃ pi parikkhipitvā assakaṇṇo yathākkamaṃ ṭhito hoti. iti samantato te pi veditabbā.</p>
         
         <p>upaḍḍhapaḍḍhena nāma te pi yathākkamaṃ ṭhitā. yathā hi yugandharo antare isindharato uccatarato ubhinnaṃ tesaṃ antare eko sīdantarasamuddo hoti isindharo tato karavikassa uccataro, karaviko tato sudassanassa uccataro sudassano tato nemindharassa uccataro, nemindharo tato vinatakassa uccataro, vinatako tato assakaṇṇassa uccataro, anupaṭipāṭiyā te satta pabbatā samuddatā sopāṇasadisā hutvā ṭhitāti. tattha sineruno ca antarā yugandharassa ca eko sīdantarasamuddo, yugandharassa ca isindharassa ca antare eko sīdantarasamuddo, isindharassaca karavikassa ca antare eko sidantarasamuddo, karavikassa sudassanānaṃ antare eko sīdantarasamuddo,<pb n="121"/> sudassananemindharānaṃ antare eko sīdantarasamuddo. tesaṃ nemindharavinatakānañca antare eko sīdantarasamuddo, tesaṃ vinatakaassakaṇṇānañca antare eko sīdantarasamuddoti te pi sidantarasamuddāti vuccanti. te pabbatā sīdantarasamuddā satta parivārā honti.</p>
         
         <p>kathaṃ tassa parimāṇaṃ hoti. ubhinnaṃ sineruyugandharānamantare samuddo puthulato caturāsītiyojanasahassagambhīrato ca. yugandharaisindharānaṃ majjhe sāgaro puthulato dvācattāḷīsasahassayojano gambhīrato ca. isindharakaravikānaṃ majjhe samuddo puthulato ekavīsatisahassayojano gambhīrato ca. karavikasudassanānaṃ majjhe sāgaro dasasahassayojano pañcasatayojano puthulato gambhīrato. sudassananemindharānaṃ majjhe sāgato puthulato pañcasahassāni dvesatāni paññāsayojanāni gambhīrato. nemindharavinatakānaṃ majjhe sāgaro puthulato dve sahassāni cha satāni pañcavīsatiyojanāni gambhīrato.</p>
         
         <p>vinatakaassakaṇṇānaṃ majjhe sāgaro puthulato ekasahassa tīṇi satāni dvādasayojanāni gambhīrato. evaṃ tassa parimāṇaṃ hoti. catumahāsamuddā satta parivārā honti. nīlasāgaro khīrasāgaro phalikasāgaro pītasāgaroti. kathaṃ nīlasāgaro nāma. tattha sinerupabbatamhi dakkhiṇapassassa indanīlamaṇivaṇṇatā tassa pabhāya patiṭṭhitasāgaropi nīlo viya hoti, tasmā nīlasāgaro nāma vuccati.<pb n="125"/> pācīnapassassa rajaṭavaṇṇatā tadabhimukho samuddopi seto khīravaṇṇo viya hoti, tasmā so pi khīrasāgaro nāma. pacchimapassassa phalikavaṇṇatā tadabhimukho samuddopi phalikavaṇṇo, tasmā phalikasāgaro nāma. uttarapassassa suvaṇṇavaṇṇatā tadabhimukho samuddo pitavaṇṇo, tasmā pitasāgaro nāma. evaṃ catumahāsamuddāti veditabbaṃ.</p>
         
         <p>tattha duve satasahassāni pañca nahutāni ca dvāsahassañca adhikaṃ majjhāvaṭṭaṃ sineruno.</p>
         
         <lg><l>yugandharassa girino anto āvaṭṭato pana</l>
         <l>sattasatasahassāni pañceva nahutāni ca</l>
         <l>cha sahassāni viññeyyā yojanānaṃ pamāṇato</l>
         <l>bāhirena ca passena āvaṭṭassa pamāṇato</l><pb n="126"/>
         <l>aṭṭhasatasahassāni aṭṭheva nahutāni ca</l>
         <l>dvisahassādhikāneva yojanāni bhavanti hi</l>
         <l>isindharassa girino anto āvaṭṭato pana</l>
         <l>ekādasa ca lakkhāni catutīsa sahassakā</l>
         <l>bhavanti yojanānan tu bāhirāvaṭṭato pana</l>
         <l>ekādasa lakkhāni naveva nahutāni ca</l>
         <l>satteva ca sahassāni yojanāni bhavanti hi</l>
         <l>karavikassa girino anto āvaṭṭato pana</l>
         <l>teraseva ca lakkhāni duveva nahutāni ca</l>
         <l>yojanāni bāhirena āvaṭṭena tu so pana</l>
         <l>teraseva ca lakkhāni pañceva nahutāni ca</l>
         <l>cattāri ca sahassāni yojanāni bhavanti hi</l><pb n="127"/>
         <l>sudassanassa girino āvaṭṭabbhantaro pana</l>
         <l>cuddaseva ca lakkhāni nahutekaṃ tato paraṃ</l>
         <l>sattasahassaṃ pañcasataṃ yojanāni bhavanti hi</l>
         <l>bāhiravaṭṭato tassa lakkhānaṃ va cuddasa</l>
         <l>tetisañca sahassāni aḍḍhateyyaṃ sataṃ pi ca</l>
         <l>nemindharassa girino āvaṭṭabbhantaro pana</l>
         <l>cuddaseva ca lakkhāni catusaṭṭhiṃ sahassakaṃ</l>
         <l>sattasatañ ca paññāsaṃ yojanāni bhavanti hi</l>
         <l>bāhirāvaṭṭato tassa yojanāni pamāṇato</l>
         <l>cuddaseva ca lakkhāni dvāsattati sahassakaṃ</l><pb n="128"/>
         <l>chasataṃ pañcavīsañ ca yojanāni bhavanti hi</l>
         <l>vinatakassa girino āvaṭṭabbhantaro pana</l>
         <l>cuddaseva ca lakkhāni aṭṭhāsīti sahassakaṃ</l>
         <l>tisataṃ pañcasattati yojanāni bhavanti hi</l>
         <l>bāhirāvaṭṭato tassa yojanānaṃ pamāṇato</l>
         <l>cuddaseva ca lakkhāni dvinavuti sahassakaṃ</l>
         <l>tisatañceva dvādasa yojanāni bhavanti hi</l>
         <l>assakaṇṇassa girino āvaṭṭabbhantaro pana</l>
         <l>pañcadaseva lakkhāni satamekaṃ asīti ca</l>
         <l>cha yojanāni ñeyyāni bāhirāvaṭṭato pana</l>
         <l>pañcadaseva lakkhāni sahassekaṃ satam pi ca</l>
         <l>sattati yojanānīti ñātabbāni nayaññunā.</l></lg><pb n="129"/>
         
         <p>vinatakassakaṇṇānaṃ majjhe sāgaro puthulato ekasahassaṃ tisatāni dvādasa yojanāni ca gambhīrato vitthārato vinattakasamīpe tattakoyeva pabbatassa uccappamāṇo, tato kamena uggantvā assakaṇṇasamīpe chasataṃ chapaññāsayojano ahosi. assakaṇṇato bāhirapasse loṇasāgaro tattakoyeva gambhīro cakkavāḷassa pabbatassa āyāmavitthāro vuttanayena veditabbo.</p>
         
         <p>sineruṃ vajjetvā cakkavāḷassa aḍḍhabhāgaṃ pañcasatasahassāni ekūnasaṭṭhī sahassāni sattasatāni ca pañcavīsati yojanāni. sinerupabbatassa pārimapassato paṭṭhāya yāva jambudīpassa majjhaṃ tāva dvesatasahassāni ekūnāsītisahassāni aṭṭha ca satāni saṭṭhiyojanāni. sinerupabbatassa orimapassato paṭṭhāya yāva assakaṇṇapabbatassa pārimapassaṃ tāva dvesatasahassāni aṭṭhasahassāni giṇī ca satāni saṭṭhiyojanāni. assakaṇṇapabbatabāhirapassato paṭṭhāya yāva jambudīpassa pariyantā tāva loṇasāgaro cha saṭṭhisahassāni pañcasatāni tīṇi yojanāni. jambudīpo pana tiriyaṃ dasasahassayojano. loṇasāgaro pana assakaṇṇapabbatato paṭṭhāya kamena uṇṇato dīpānaṃ patiṭṭhitaṭṭhāne kathaci byāmasatamatto pi ahosi. jambudīpato paṭṭhāya ninnā hutvā yāva cakkavāḷasamīpaṃ patvā dvāsītijoyanasahassagambhīro ahosi. jambudīpamajjhato paṭṭhāya yāva cakkavāḷapabbataṃ tāva loṇasāgaro dve satasahassāni ekūnāsītisahassāni aṭṭhasatāni ca saṭṭhiyojanāni onamādhikaṃ gaṇanupagaṃ na hoti. assakaṇṇabāhirapassato paṭṭhāya yāva cakkavāḷapabbataṃ tāva <pb n="130"/> loṇasāgaro dve satasahassāni ekūnāsītisahassāni aṭṭhasatāni ca saṭṭhiyojanāni onamādhikaṃ gaṇanupagaṃ na hoti. assakaṇṇabāhirapassato paṭṭhāya yāva cakkavāḷapabbataṃ tāva tīṇi satasahassāni ekapaññāsasahassāni tīṇi satāni pañcasaṭṭhiyojanāni. ayaṃ pi anulomagaṇanā veditabbā.</p>         
         
         <p>atikkamato pana yugandharādayo satta pabbatā sineruṃ parikkhipitvā ṭhito tesaṃ yathākkamaṃ heṭṭhā ca uparica bahalantena sineruādīhi ogāḷhaaccuggataputhulehi caturāsītisahasāni yojanāni, yugandharo sineruto caturāsītisahassāni yojanāji patikkamataṃ parikkhipitvā ṭhito. ogāḷhaaccuggataputhulehi dvisahassādhikacatunahutāni yojanāni isindharo yugandharato dvisahassādhikacatunahutāni yojanāni patikkmataṃ parikkhipitvā ṭhito. ogagāḷhaaccuggataputhulehi dvenahutāni ekasahassayojanāni karaviko isindharato dvenahutāni ekasahassayojanāni patikkamataṃ parikkhipitvā ṭhito. ogāḷhaaccuggataputhulehi pañcasatuttarāni dasasahassāni sudassano karavikato pañcasatuttarāni dasayojanasahassāni patikkamataṃ parikkhipitvā ṭhito. ogāḷhaaccuggataputhulehi pañcasatuttarāni dasasahassāni sudassano karavikato pañcasatuttarāni dasayojanasahassāni patikkamataṃ parikkhipitvā ṭhito. ogāḷhaaccuggaputhulehi aḍḍhateyyasatādhikāni pañcayojanasahassāni nemindharo sudassanato aḍḍhateyyasatādhikāni pañcayojanasahassāni patikkamataṃ parikkhipitvā ṭhito. ogāḷhaaccuggataputhulehi<pb n="131"/>  dve yojanasahassāni pañcavīsādhikāni ca yojanasatāni vinatako nemindharato dve yojanasahassāni pañcavīsādhikāni ca yojanasatāni paṭikukamataṃ parikkhipitvā ṭhito. ogāḷhaaccuggataputhulehi ekayojanasahassāni dvādasādhikāni tīṇi yojanasatāni dve gāvutāni assakaṇṇo vinatakato ekayojanasahassadvādasādhikāni tīṇi yojanasatāni dve gāvutāni patikkamataṃ parikkhipitvā ṭhito. ogāḷhaaccuggataputhulehi cha paññāsādhikāni ca yojanasatāni ekagāvutanti. evaṃ cakkavāḷaṃ āyāmato ca vitthārato ca yojanānaṃ dvādasasatasahassāni catutiṃsasatāni paññāsañca yojanāni tigāvutāni. sineruvemajjhato paṭṭhāya sabbadisāsu udakapiṭṭhena yāva assakaṇṇapabbatassa bāhirapassā yojanānaṃ dve satasahassāni dve navutiyojanasahassāni cha navutiyojanasatāni. ettha ca sattannaṃ paribhaṇḍapabbatānaṃ cakkavāḷapabbatassa ca bahalapamāṇaṃ accuggataṃ siddhanti aṭṭhakathāsu na vuttanti datthabbaṃ.</p>
         
         <p>tathāpi assakaṇṇapabbato vikkhambhena yojanāni pañcasahassāni caturāsītiyojanasahassani dvāsaṭṭhiyojanāni dve gāvutāni. parikkhepato<pb n="132"/> sattarasasahassāni satasahassāni dve paññāsayojanasahassāni sattāsitiadhikāni yojanasataṃ dve gāvutāni. tassa bahiddhā catūsu samuddesu dakkhiṇasamudde jambudīpo ṭhito. pacchimasamudde amaragoyāno, uttarasamudde uttarakurū ca, puratthimasamudde pubbavideho ṭhitoti veditabbo. api c’ ettha sinerurasmiṃ hi paṭicchannānaṃ catunnaṃ mahāsamuddānaṃ uramāliṃ ādīni yāni nāmāni tāni sabbāni tattha ussannaratanānaṃ vasenāti veditabbāni. tathā hi yattha vajīraṃ ussannaṃ hoti. macchā manussasamānasarīrā uranāsā udake umumajjanimujjaṃ karonti so khuramālīti vuccati. yo pana suvaṇṇassa ussannattā pajjalitakkhandho viya majjhantikasuriyo viya obhāsaṃ muccanto tiṭṭhati, so aggimālīti vuccati. yo rajaṭassa ussannattā khīraṃ viya dadhi viya ca obhāsati so dadhimālīti vuccati. yo nilamaṇissa ussannattā nilakusatiṇaṃ viya sampannasassaṃ viya ca obhāsati so kusamālīti vuccati. yo vajirāveduriyānaṃ ussannattā naḷavanaṃ viya ca khāyati so naḷamālīti vuccati. yasmiṃ mahāsamudde udakaṃ ākaḍḍhitvā sabbato bhāgena vāto uggacchati samiṃ sabbato bhāgena uggate udake sabbato bhāgena chinnaṭatamahāsobbho viya paññāyati, ummiyā uggatāya ekatopi papātasadisaṃ hoti. tañ ca udakaṃ vegena pakkhanditvā cakkavāḷaṃ ca sinerupabbataṃ āhacca<pb n="133"/> yojanadviyojanapamāṇam pi uggantvā puna mahāsamudde patati. yassa patitaṭṭhāne mahānarakapapāto viya hoti. yaṃ loke ca valavāmukhanti vuccati, bhayajanako saddo uppajjati so tāni bhiddanto viya so valavāmukhamahāsamuddoti vuccati. ettha cakkavāḷabhimukhaṃ pakkhandanasalilavegena jalassa vaḍḍhanaṃ hāyanañca hotīti vadanti. c’ etaṃ vuttaṃ viya dissati. ito aññasmiṃpi ṭhāne cakkavāḷamukhaṃ samaññā dissati. tasmiṃ mahāsamudde cakko ca menāko cāti dve pabbatā jambudīpassa pacchimabhāge ṭhitā, te calanavegena udakāvattaṃ ākaḍḍhitvā pabbatabhāgena netvā mahāsobbho viya pātenti. tasmiṃ balavāmukhanti vuccati, taṃ pana mahāsamudde mahantaṃ āvattaṃ mukhaṃ hoti.</p>
         
         <p>tathā hi avīcimahāniraye anto paccamānānaṃ sattānaṃ kammavasena nirayadvāraṃ niccakālameva vivarati ceva pidahati ca. tato vivattakāle mahānirayato aggikhandho nikkhamitvā dvārābhimukhaanekayojanā yāmavitthāraṃ<pb n="134"/> heṭṭhā samuddapadesaṃ nighahati. tasmiṃ daḍhe upari udakaṃ āvattākārena paribbhamantaraṃ viya bhayajanakena mahāsamuddena heṭṭhā nipattati. tasmiṃ ṭhāne vaḷavāmukhaṃ samaññā dissati. so pana mahāsamuddo tīrapadesato paṭṭhāya ekaṅgulividatthiratanayaṭṭhiusabhaaḍḍhagāvutaaḍḍhayojanādivasena gacchanto sinerupādamūle caturāsītiyojanasahassagambhīro hutvā ṭhito, evaṃ saṇṭhitassa heṭṭhā cattāḷīsayojanasahassamatte ṭhāne udakaṃ macchehi calati, upari tāvattakeyeva ṭhāne udakaṃ vātena calati, majjhe catuyojanasahassamatte ṭhāne udakaṃ niccalaṃ tiṭṭhati. tasmiṃ kho pana mahāsamudde mahāvīci nāma tīrato ubbedhena saṭṭhiyojanāni uggacchati, gaṅgāvīci nāma tīrato ubbedhena paṇṇāsayojanāni uggacchati, rohanavīci nāma tīrato ubbato cattāḷīsayojanāni uggacchati. tasmiṃ pana mahāsamudde patitahatthiassādikavelavaraṃ hatthena gahetvā viya vīcipahārena thale khipati. tasmā so assamisso, kenaci kuṇapena tasmiṃ mahāsamudde timi nāma maccho dviyojanasatiko, timiṅgalo nāma maccho tiyojanasatiko, timitimiṅgalo nāma maccho pañcayojanasatiko. ānando timiyo ajjharoho mahāmahitimīti ime cattāro maccha yojanasahassikā. tesu timilatimiṅgalassa kira dakkhiṇakaṇṇaṃ cālentassa pañcayojanasate padese udakaṃ<pb n="135"/> calati, tathā vāmakaṇṇaṃ, tathā naṅguṭṭhaṃ, tathā sīsaṃ. dve pana kaṇṇe cāletvā naṅguṭṭhena paharitvā sīsaṃ aparāparaṃ kilituṃ āraddhassa sattaṭṭhayojanasataṭṭhāne bhājane pakkhipitvā uddhane āropitāya viya udakaṃ, pakuṭṭhatiyojanasatamatte padese udakaṃ piṭṭhacchādetuṃ na sakkoti. tasmiṃ mahāsamudde imasmiṃ kale devo mando jāto jālapakkhipanādīni ādāya macchakacchape gahissāmāti vā tasmiṃ kale atimahantā vuṭṭhiṃ labhissāma nu kho piṭṭhiṃ paharantītivā vattuṃ na sakkoti. paṭhamakappakālato paṭṭhāya hi yaṃ sinerumekhalaṃ āhacca udakaṃ ṭhitaṃ, tato ekaṅgulighattaṃ pi udakaṃ neva heṭṭhā otarati na uddhaṃ uttarati. ayaṃ tattha dhammatā. tasmiṃ mahāsamudde khuddakamahantavaṭṭadīghādibhedā anekaratanāmuttā vasanti, tathā nīlādibhedā anekavidhā maṇī, evaṃ suvaṇṇāsarisapupphavaṇṇādisaṇṭhānā anekavidhā veduriyā, dakkhiṇātambakucchikadhamanasaṅkhādibhedā anekavidhāsaṅkhā setakāḷamuttavaṇṇādibhedā anekavidhā silā va khuddakamahantamandārattamanarattādibhedaṃ anekavidhaṃ pavāḷañca kañcakamaṇisaṅkhātaṃ maṃsāvaragallañ ca saṃvijjanti. tasmā so bahuratano anekaratano ti veditabbo. ayaṃ pi cakkavāḷasineruvaṇṇanā veditabbā. iti sādhujanassa piti-pāmojjapaññāpakaṭavaḍḍhanaṭuvatthāya lokajotaratananāmake kate, dutiyaparicchedo.</p><pb n="136"/>
         </div>
         </div>
         
         <div type="chapter" n="III" xml:id="dīpahimavantadīpanī">
         <head>III. dīpahimavantadīpanī</head>
         
         <div type="subchapter" n="1" xml:id="catumahādīpakathā">
         <head>catumahādīpakathā</head>
         
         <p>idāni ayaṃ dīpakathāya vinicchayo veditabbo. tasmiṃ sāgaramajjhe cattāro mahādīpā dvisahassaparittadipaparivārā. ekeko mahādīpo pañcasatapañcasatapamāṇehi parittadīpehi parivārito hoti. amaragoyānadīpo pana aḍḍhacandasaṇṭhāno parikkhepena dviyojanasahassāni tīṇi yojanasatādhikāni parimaṇḍalena catuyojanasahassāni liṅgato tīṇi yojanasahassāni parikkhepena sattayojanasahassāni honti. uttarakurudīpo caturassasaṇṭhāno parimabāhā dveyojanasahassāni tathā pacchimabāhā dakkhiṇuttarāni. parikkhepena pana catūsu dve dve yojanasahassāni parikkhepena aṭṭha yojanasahassāni honti. pubbavidehadīpo vaṭṭasaṇṭhāno parikkhepena dviyojanasahassāni tīṇi yojanasatāni tetiṃsa yojanāni parikkhepena sattayojanasahassāni honti. jambudīpo sakaṭasaṇṭhāno puratthimabāhā catuyojanasahassāni tathā pacchimauttarabāhā sahassayojanāni sattasatādhikāni dakkhiṇabāhā tīṇi yojanasatāni parikkhepena dasasahassayojanāni honti.</p><pb n="137"/>
         
         <p>tattha amaragoyānaṃ mukhaṃ aḍḍhacandasaṇṭhānaṃ, uttarakurūnaṃ mukhaṃ caturassapiṭhasaṇṭhānaṃ, pubbavidehānaṃ mukhaṃ puṇṇacandasaṇṭhānaṃ, jambudīpe manussānaṃ mukhaṃ rathapañjarasaṇṭhānaṃ hoti. tattha jambudīpo pana āyāmato ca vitthārato ca dasasahassayojanaparimāṇo hoti. tattha catusahassayojanapamāṇo padeso, sattānaṃ puññakkhayena udakena ajjhottharato samuddoti saṅkhayaṃ tato, tisahassayojanapadese manussā vasanti tisahassayojanapadese himavā - patiṭṭhito veditabbo. keci pana tesaṃ tesaṃ nivāsīnaṃ parivāradīpavāsīnañca manussānaṃ mukhaṃ taṃ taṃ pi saṇṭhānanti vadanti. yasmiṃ yasmiṃ dīpe manussā vasanti tasmiṃ tasmiṃ dīpe tesaṃ tesaṃ manussānaṃ mukhasaṇṭhānaṃ, tathā tathāpi dīpaparivārānaṃ mukhasaṇṭhānaṃ, tathā jambudīpassa sārabhūto majjhimapadeso nāma āyāmato tīṇi yojanasatāni vitthārato aḍḍhateyyasatāni parikkhepato nava yojanasatāni. majjhimapadeso nāma puratthimā yadi sāyajaṅgalo nāma nigamo, tassa tasmiṃ mahāsālo nāma tato paraṃ paccantimā janapadā orato majjhe nāma. puratthimadakkhiṇāya anudisāya sālavattinadī nāma. tato paraṃ paccantimā janapadā orato majjhe nāma. dakkhiṇāya disāya setakaṇṇiko nāma nigamo, tato paraṃ paccantimā janapadā orato majjhe nāma. pacchimāya disāya thullaṃ nāma brāhmaṇagāmo tato paraṃ paccantimā janapadā orato majjhe nāma. uttarāya disāya ulīradhajo nāma pabbato tato paraṃ paccantimā janapadā orato majjhe nāma. evaṃ paricchinnena majjhimapadeso nāma veditabbo.</p><pb n="138"/>
         
         <p>ayaṃ hi janapado mudiṅgasaṇṭhāno ujukena katthaci asīti yojano hoti katthaci yojanasatiko hoti. majjhena pana tiyojanasatiko parikkhepena navayojanasatiko. ettake ṭhāne buddhapaccekabuddhā ca buddhasāvakā buddhapaṭṭhākā buddhamātā buddhapitā asītimahāsāvakā cakkavattirājāno cāti ime sattā nibbattanti. taṃ pi upādāya majjhimapadeso nāma labhati, sakalopi jambudīpo majjhimapadeso nāma sesā dīpā paccantimā janapadā nāma. tāmbapannidīpe anurādhapuraṃ majjhimapadeso nāma sesā paccantimāti veditabbā. puna pi jambudīpaṃ vitthārena kathesi ayaṃ jambudīpo chanavutiyā paṭṭanakoṭisatasahassehi, chapaṇṇāsaratanākārehi, navanavutiyā doṇamukhasatasahassehi, tikkhattuṃ tesaṭṭhiyā nagarasahassehi ca samannāgato hoti. jambudīpe kira ādito tesaṭṭhimattāni nagarasahassāni uppannāni honti. tathā dutiyaṃ tathā tatiyaṃ, tāni pana sampiṇdetvā satasahassato paraṃ asīti sahassāni nava sahassāni honti. donamukhaṃ nāma mahānagarassa āyuppattiṭṭhānabhūtaṃ padhānanagaranti vuccati.</p>
         
         <p>tasmiṃ jambudīpamajjhe ratanapallaṅko ca mahābodhi patiṭṭhito. ito ajapālanigrodhamuccalindarājāyaganaanimissakaratanagharaṃ ratanacaṅkamanti imāni chaṭṭhānāni, sabbe buddhā tattha padhānacariṭṭhānaṃ karonti. tato mahābodhi tāni parikkhipitvā tato soḷasamahānagarā parikkhipitvā bārāṇasī sāvatthi vesālī mithilā āḷavī kosambī ujeniyo takkasilā campākaṃ sāgalo susumāragiri rājagahaṃ kapilavatthu sāketaṃ<pb n="139"/> maddaratthamindapathaṃ ukalāpaṃ pātalipattakaṃ jetuttaruñca sakasakusīnarādayo puraṃ. tato paccantaraṭṭhāni parikkhipitvā kururaṭṭhañca assakaṃ kosalaṃ soṇi magadhā sivi kāliṅgā avanti pañcālāvajji gandhārā cetiyo vaṅkāvidehā kambujā mandhā mātaṅgaliharanakamavākamandādayo siyuṃ janapadantanagarā. tesaṃ sesā soḷasa mahānagarā honti. taṃ parikkhipitvā vicinitvā ṭhitā. aṅgaraṭṭho magadharaṭṭho kāliṅgaraṭṭho kosalaraṭṭho vajjiraṭṭho alakaparaṭṭho cetaraṭṭho vasaraṭṭho kururaṭṭho pañcālaraṭṭho ambaraṭṭho surenaraṭṭho assakaraṭṭho avantiraṭṭho gandhāraraṭṭho kambujaraṭṭhoti ime soḷasamahānagarā ekekaṃ tīṇi yojanasatānihonti. aññe nagarāpi dvādasayojanāni ekādasayojanāni vā aṭṭhārasayojanāni vā. soḷasa mahānagarā majjhime parikkhitā majjhimapadesanti vuccati. tesaṃ antare gāmanigamajanapadāni anekāni honti. asokarañño kale ayaṃ jambudīpo caturāsītisahassanagarehi paṭimaṇḍito, anekasahassa gāmanigamakhuddakanagarajanapadehi anekarājūhi patiṭṭhitā hoti. ayaṃ pana jambudīpakathā veditabbā.</p>
         
         <p>uttarakurukānaṃ pana puññānubhāvena siddho ayaṃ viseso veditabbo.</p><pb n="140"/>
         
         <p>tattha kira tesu tesu padesesu ghanaviṭapavattasañchannasākhā kuṭāgārupamā manorammarukkhā tesaṃ manussānaṃ nivesanakiccaṃ sādhenti yattha sukhaṃ nivasanti. aññepi tattha rukkhā sujātā sabbadāpi pupphitā tiṭṭhanti. jalāsayāpi vikalitapadumapuṇḍarikasogandhikādipupphitasañchannā sabbakālaṃ paramasugandhikā samantato pavāyantā tiṭṭhanti. tesaṃ sarīrampi atidīghadosarahitaṃ yāvatāyukaṃ aparikkhiṇajavabalaparakkamaṃ sobhameva dutvā ti tiṭṭhati. anuṭṭhānaphalūpajīvitāya neva tesaṃ kasivaṇijādivasena āhārapariyesanavasena vā dukkhaṃ atthiṃ. tato evaṃ na dāsadāsīkammakarādipariggaho atthi. na ca tattha sītuṇhadaṃsamakasavātātapasirīsappābādhādiparissayo atthi. yathā nāmettha gimhānaṃ pacchime māse paccūsavelāyaṃ samasītuṇho utu hoti, evameva sabbakālaṃ tattha samasītuṇho ca utū hoti. na tesaṃ koci upaghāto viheso ca uppajjati. akaṭṭhapākimameva sālī akaṇaṃ athusuṃ suddhaṃ sugandhaṃ taṇḍalapphalaṃ naddhūmaṅgārena agginā pacitvā paribhuñjanti. tattha kira jotikapāsāṇā nāma honti. atha te tayo pāsāṇe ṭhāpetvā taṃ ukkhaliṃ ārocenti pāsāṇehi tejo samuṭṭhahitvā taṃ paccati. añño sūpo vā bayañjano vā na hoti. bhuñjantānaṃ cittānuloyevassa raso hoti. taṃ pana bhuñjantānaṃ nesaṃ kuṭṭhaṃ gandho kilāso soso apamāro kāso jaroti evamādiko na koci rogo uppajjati. te taṃ ṭhānaṃ sampattānaṃ<pb n="141"/> honti yeva. tesaṃ macchariyaṃ nāma na hoti. buddhapaccekabuddhādayo mahiddhikā tattha gantvā piṇḍapātaṃ gaṇhanti. na ca te khujjā vā vāmanā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti. atthīpi tattha nātidīghā nātirassā nātikīsā nātithūlā nātikāḷikā nāccodātā sobhaggappattarūpā honti. tathā hi dīghaṅgulī tāmbanakhī alambatthanā tanumajjhā puṇṇacandamukhī visālakkhiṃ mudugattā saṇhitaurukā odātadantā gambhīranābhī tanujaṅghā nīlavellitakesī puthulasusoṇi nātilomā alomā sabbakālaṃ utusukhasamphassā saṇhasakhilasambhāsā nāmābharaṇavibhūsitā vicaranti. sabbāpi soḷasavassuddesikā viya honti. purisāpi vīsativassuddesikā viya honti. na puttadāresu rajjanti. ayaṃ tattha dhammatā. sattāhātikkame ca tattha itthīpurisā kāmaratiyā viharanti, tato vigatarāgā viya vicaranti. na tattha idha viya gabbhokkantikamūlakaṃ gabhapariharaṇamūlakaṃ vā dukkhaṃ hoti rattakañcukato kañcanapaṭimā viya dārakā mātukucchito amakkhitā<pb n="142"/> evaṃ semhādinā sukhena nikkhamanti. ayaṃ tattha dhammatā. mātā pana puttaṃ vā dhītaraṃ vā vijāyitvā tesaṃ manussānaṃ vicaraṇapadese ṭhapetvā anapekkhā yathārucṃ gacchanti. tesaṃ tattha sayitānaṃ ye passanti purisā vā itthiyo vā te attano aṅguliyo upanāmenti, tesaṃ kammabalena tato khīraṃ pavatti, tena dārakā yāpenti. evaṃ pana vaḍḍhantā katipaye divaseyevā laddhabalā hutvā dārikā itthiyo upagacchanti dārakā purise. kapparukkhato evaṃ ca tesaṃ vatthābharaṇāni nippajjanti, nānāvirāgavicittāni hi sukhumāni mudusukhasamphassāni tattha tattha kapparukkhesu olambantāni tiṭṭhanti. nānāvidharaṃsījālasamujjalavivadhavaṇṇaratanavinaddhāni enekavidhamālā – kammalatākammavicittāni sīsūpaggīvūpagahatthūpagakaṭapagapādūpagāni sovaṇṇamayāni ābharaṇāni kapparukkhato eva olambanti. tathā vīṇāmudiṅgapaṇḍavatālasaṅkhavaṃsāhituriyabhaṇḍakā pi tato olambanti. tatthapi bahū phalarukkhāni kumbhamattāni phalāni phalanti madhurasāni yāni yāni paribhuñjitvā te sattāhaṃpi khuppipāsāhi na jāyanti. na khopi tattha sucisuddhajālā supatiṭṭhā ramaṇīyā akaddamā vālukatalā nātilītā na ca uṇhā surabhigandhehi jalapupphehi sañchannā sabbakālaṃ surabhivāyantiyo sandanti. na tattha<pb n="143"/> kaṇṭakīlatā kakkhalagacchalatā honti. akaṇṭakā pupphaphalasañchannā eva honti. candarukkhanāgarukkhā sayameva rasaṃ paggharanti. mahāyitukāmā pana nahītitthe ekajjhṇaṃ vatthābharaṇāni ṭhapetvā nadiṃ otaritvā nahāyitvā uttiṇṇā upariṭṭhamavatthābharanaṃ gaṇhanti. na tesaṃ evaṃ hoti idaṃ mama idaṃ parassāti. tato eva na tesaṃ kāci viggaho vā vivādo vā hoti. sattāhaṃ evaṃ tesaṃ kāmaratikīḷā hoti. tato vigatarāgā viya caranti. yatha rukkhe sayitukāmā honti. tattheva sayanaṃ upalabhanti. mate ca satte na rodanti na socanti. taṃ maṇḍayitvā nikkhipanti. tāvad eva tathārūpā sakuṇā upagantvā mataṃ dīpantaraṃ nenti. tasmā susānaṃ vā asuciṭṭhānaṃ vā tattha natthi. na ca tato matā te nirayaṃ vā tiracchānayoniyaṃ vā petavisaye vā uppajjanti. ayaṃ tattha dhammatā siddhassa pañcasīlassānubhāvena te devaloke nibbattanti. vassasahassam eva tesaṃ<pb n="144"/> sabbakālaṃ āyuppamāṇaṃ. sabbametaṃ nesaṃ pañcasīlaṃ viya dhammatā – siddham evā ti veditabbaṃ. ayaṃ pi uttarakurudīpakathā veditabbā.</p>
         </div> 
         
         <div type="subchapter" n="2" xml:id="himavantakathā">
         <head>himavantakathā</head>
         
         <p>ayaṃ pana himavantassa vitthārakathā veditabbā. tisahassayojanappamāṇe ṭhāne himavā patiṭṭhito. so ubbedhena pañcayojanasatapamāṇo āyāmavitthārena tisahassayojanapamāṇo sudassanakuṭādīhi caturāsītikūṭasahassehi paṭimaṇḍito. tenāhu porāṇā.</p>
         
         <lg><l>yojanānaṃ satanucco himavā pañcapabbato</l>
         <l>yojanānaṃ sahassāni tīṇi āyāmavitthārato</l>
         <l>caturāsītisahassehi kuṭehi paṭimaṇḍito ti.</l></lg>
         
         <p>so pana samantato sandamānāhi pañcamahānadīhi vicitto. tattha yojanānaṃ satānucco himavā pañcapabbatoti himavā pabbato pañcayojanasatāni ucco ubbedhoti attho. tattha himavā nāma himapātasamaye himayuttāya himaṃ assa atthīti himavā gimhakāle himaṃ samatīti himavā. pabbato nāma selehi sandhighaṭehi saṅkhātehi<pb n="145"/> pabbatehi saṅghahitattā pabbatoti vuccati. so pasavanādivasena jalassa sārabhūtānaṃ bhesajjādīnaṃ vatthūnañca girinato girīti vuccati. yojanānaṃ sahassāni tīṇi āyāmavitthatoti yojanānaṃ tīṇi sahassāni āyāmato ca vitthāratoti vuccati. caturāsītisahassehi kuṭehi nāma sudassanakūṭacitrakūṭādīhi caturāsītikūṭasahassehi paṭimaṇḍito sobhitoti adhippāyo.</p>
         
         <p>api c’ ettha avutto ayaṃ viseso veditabbo ayaṃ himavā pabbato nāma samantato sandamānapañcamahānadivicitto. tattha āyāmato vitthārenaceva gambhīrato ca paṇṇāsayojanā diyaḍḍhayojanasataparimaṇḍalo anotattadaho kaṇṇamuṇḍaho rathakāradaho chaddantadaho kuṇāladaho maṇḍākinidaho sīhapapātadaho ti ime satta mahāsarā patiṭṭhitā. tattha anotattadaho sudassanakuṭaṃ cittakuṭaṃ kālakūṭaṃ gandhamādanakuṭaṃ kelāsakuṭanti imehi pañcahi pabbatehi purakkhito. tattha sudassanakuṭaṃ suvaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā ṭhitaṃ.</p>
         
         <p>cittakūṭaṃ sabbaratanamayaṃ. kālakūṭaṃ añjanamayaṃ. gandhamādanakūṭaṃ sānumayaṃ abbhantare muggavaṇṇaṃ kālānusāriyādimūlagandho candanādisāragandho saraḷādipheggugandho savaṅgāditacagandho kapiṭṭhanādapapaṭakagandho sajādirasagandho tamilādipattagandho punāgakusumādipupphagandho jātiphalādiphalagandho sabbathā gandhābhāvato gandhagandhoti imehi dasahi gandhehi ussannanānappakāraṃ osathasañchannaṃ kālapakkhe uposathadivase<pb n="146"/> ādittamiva aṅgārajalantaṃ tiṭṭhati. tattheva nandamūlakaṃ nāma pabbhāri paccekabuddhānaṃ vasanokāso tisso gūhāyo suvaṇṇagūhā maṇigūhā rajaṭagūhāti. tattha maṇigūhādvāre mañjusako nāma rukkho ubbedhena yojanavitthārarena ca, so tattako va udake vā thale vā pupphāni sabbāni pupphati, visesena paccekabuddhāgamanadivase. tassa purato sabbaratanamāḷo hoti. tattha sammajjanakavāto kacavaraṃ chaddeti, saṅkharaṇakavāto sabbaratanamayaṃ vālikaṃ bheritalamiva samaṃ karoti, siñcanakavāto anotattadahato udakaṃ ānetvā siñcati, sugandhakaraṇavāto sabbesaṃ gandharukkhānaṃ gandhe āneti, uccinavāto pupphāni uccinitvā tattha pāteti saṇṭharaṇakavāto sabbattha saṇṭhati, sabbadā paññattāsane c’ ettha āsanā honti. tesu paccekabuddhuppādadivase ca sabbe paccekabuddhā sannipatitvā nisīdanti. ayaṃ tattha pakati. abhisambuddhapaccekabuddhā tattha gantvā paññattāsane nisīdanti. tato sace tasmiṃ kale aññepi paccekabuddhā saṃvijjanti. te hi taṃ khaṇaṃ yeva sannipatitvā paññattāsanesu nisīdanti. nisīditvā ca kiñcideva samāpatti samāpajjitvā vuṭṭhahanti. tato saṅghatthero adhunā gantvā taṃ paccekabuddhaṃ sabbesaṃ anumodanatthāya katham adhigatan ti kammaṭṭhānaṃ pacchati. tadā so attano udānaṃ byākaraṇaṃ kathaṃ bhāsati.<pb n="147"/> evaṃ idaṃ gandhamādakuṭaṃ paccekabuddhānaṃ āvasanaṭṭhānaṃ hotīti veditabbaṃ.</p>
         
         <p>kelāsakuṭaṃ rajatamayaṃ. sabbāni cetāni citrakuṭādīni sudassanena samānubbedhasaṇṭhānāni tameva saraṃ paṭicchādetvā ṭhitāni. sabbāni pana pūthulato paññāsayojanāni āyāmato ca ubbedhena dviyojanasatāneva tāni sabbāni devānubhāvena nāgānubhāvena ca ṭhassanti. nadiyo va tesu sandanti. taṃ sabbaṃpi udakaṃ anotattameva pavisati. candimasuriyā dakkhiṇena vā uttarena vā gacchantā pabbatantarena tattha obhāsaṃ karonti uddhaṃ gacchantā na karonti. tenevassa anotattanti saṅkhayaṃ gataṃ udapādi. tattha ratanamayamanuññasopāṇasilātalāni macchakacchapāni phalikamaṇivaṇṇanimmalūdakāni. titthāni tadūpabhogā sattānaṃ sādhāraṇakammunā va paṭiyattāni saṇṭhitāni honti.</p>
            
         <p>ye buddhakhīṇāsavā ca iddhimantā ca isayo nahāyanti, devayakkhādayo ca udakakīḷaṃ kīḷanti. tassa catūsu passesu sīhamukhaṃ hatthimukhaṃ assamukhaṃ usabhamukhanti cattāri mukhāni honti, yehi catasso nadiyo sandanti. sīhamukhena nikkhantanadītīre sīhe bahutarā honti. hatthimukhādīnaṃ nikkhantanadītīre hattiassausabhāni bahutarāni honti. puratthimadisato nikkhantanadī anotattaṃ tikkhattuṃ padakkhiṇaṃ katvā itarā<pb n="148"/> tisso anupagamma pācīnahimavantena amanussapathaṃ gantvā mahāsamuddaṃ pavisanti. pacchimadisato ca uttaradisato ca nikkhantanadiyo tath’ eva padakkhiṇaṃ katvā pacchimuttarahimavantena amanussapathaṃ gantvā mahāsamuddaṃ  pavisanti. dakkhiṇadisato nikkhantanadī pana taṃ saraṃ tikkhattuṃ padakkhiṇaṃ katvā dakkhiṇena ujukaṃ pāsāṇapiṭṭhena saṭṭhiyojanāni gantvā pabbataṃ paharitvā pabbataṃ paharitvā uṭṭhāya parikkhepena tigāvuttappamāṇā udakadhārā hutvā ākāsena saṭṭhiyojanāni gantvā tiyaṅgale nāma pāsāṇe patati, pāsāṇo udakadhāravegena bhinno, tattha paññāsayojanapamāṇā tiyaṅgalā nāma pokkharaṇī jātā, pokkharaṇīyā kulaṃ bhinditvā pāsāṇaṃ pavisitvā saṭṭhiyojanāni gantvā, tato ghanapaṭhavī bhinditvā ummaṅgena saṭṭhiyojanaṃ gantvā vijjaṃ nāma tiracchānapabbataṃ paharitvā hatthatale pañcaṅgulisadisā pañcadhārā hutvā pavattati. sā tikkhattuṃ anotattaṃ padakkhiṇaṃ katvā gataṭṭhāne āvaṭṭagaṅgāti vuccati. ujukena pana pāsāṇapiṭṭhena saṭṭhiyojanāni gataṭṭhāne kaṇṇagaṅgāti vuccati. ākāsena saṭṭhiyojanāni gataṭṭhāne ākāsagaṅgāti vuccati. tiyaṅgalapāsāṇe paññāsayojane ākāse ṭhitā tiyaṅgalapokkharaṇīti vuccati. kulaṃ bhinditvā pāsāṇaṃ pavisitvā saṭṭhiyojanāni gataṭṭhāne pāsāṇagaṅgāti vuccati. ummaṅgena saṭṭhiyojanāni gataṭṭhāne ummaṅgāti vuccati. vijjaṃ nāma tiracchānapabbataṃ paharitvā pañcadhārā hutvā pavattaṭṭhāne pana gaṅgāyamunāaciravatīsarabhūmahīti<pb n="149"/> pañcamahānadī saṅkhayaṃ gato. so pana chaddantadaho āyāmato ca vitthārato ca paṇṇāsayojano hoti. tassa chaddantassa majjhe dvādasayojanapamānaṭṭhāne sevālaṃ vā paṇakaṃ vā kaddamaṃ vā natthi. maṇikkhandhavaṇṇaṃ udakameva santiṭṭhati. tadanantaraṃ yojanavitthataṃ suddhakalalāhāravanaṃ taṃ udakaṃ parikkhipitvā ṭhitaṃ. tadanantaraṃ yojanavitthataṃ suddhanīluppalavanaṃ taṃ parikkhipitvā ṭhitaṃ. tadanantaraṃ yojanavitthatāni rattuppalasetuppalarattapadumasetapadumakumudavanāni purimaṃ purimaṃ parikkhipitvā ṭhitāni. imesaṃ sattannaṃ vanānaṃ antaraṃ sabbesaṃ pi kallāhārādīnaṃ vasena vomissakavanaṃ yojanavitthatameva tāni parikkhipitvā ṭhitaṃ. tadanantaraṃ nāgānaṃ piṭṭhipamāṇe udake yojanavitthatameva rattasālivanaṃ. tadanantaraṃ udakapariyante nīlapitalohitodātakusumasurabhisamākiṇṇaṃ khuddakagacchavanaṃ. iti imāni dasavanāni yojanavitthatāneva. tato khuddakarājamāsamuggavanaṃ. tadanantaraṃ tipusaelāḷukaalābukumbhaṇḍavallivanāni. tato pūgarukkhappamāṇaṃ ucchavanaṃ. tato hatthidantapamāṇaphalaṃ<pb n="150"/> kaddalivanaṃ, tato sālavanaṃ, tadanantaraṃ cātipamāṇaṃ phalaṃ panasavanaṃ. tato madhuraphalaambavanaṃ. tato kapiṭṭhavanaṃ tato vomissakavanasaṇḍo. tato uralikehi dubbinibijjaveṇuvanaṃ. taṃ parikkhipitvā satta pabbatā ṭhitā. tesaṃ bāhirantato paṭṭhāya paṭhamo culakālapabbato nāma, dutiyo mahākālapabbato nāma, tatiyo udakapassapabbato nāma, cattutho candapassapabbato nāma, pañcamo suriyapassapabbato nāma, chaṭṭho maṇipassapabbato nāma, sattamo suvaṇṇapassapabbato nāma, ubbedhato sattayojaniko chaddantadahaṃ parikkhipitvā pattassa mukhavaṭṭiṃ viya ṭhito. tassa abbhantarapassa suvaṇṇavaṇṇaṃ nikkhantena obhāsena chaddantadaho samuggato suriyo viya virocati. bāhirapabbatesu pana eko ubbedhato cha yojaniko eko pañcayojaniko eko catuyojaniko eko tiyojaniko eko dviyojaniko eko ekayojaniko. evaṃ sattapabbatā nāma honti. tassa chaddantadahassa pubbuttarakaṇṇe udakapātapaharaṇokāse mahānigrodharukkho. tassa khandho parikkhepato pañcayojaniko ubbedhato sattayojaniko. catūsu disāsu catasso sākhā chayojaniko uddhaṃ uggatasākhāpi chayojaniko ca. iti so mūlato paṭṭhāya ubbedhena terasayojaniko<pb n="151"/> sākhānaṃ orimantato yāva parimantā dvādasayojaniko, aṭṭhahi pārohasahassehi paṭimaṇḍito puṇḍamaṇipabbato viya vilāsamāno tiṭṭhati. chaddantadahassa pana pacchimadisābhāge suvaṇṇapabbate dvādasayojanikā kañcanagūhā. chaddantanāgarājā vassāratte aṭṭhasahassanāgaparivuto kañcanaguhāyaṃ vasati. gimhakāle udakavātaṃ sampaṭicchannamāno mahānigrodhamūle pārohantare tiṭṭhati. maṇḍakiniyā pana majjhe pañcavīsatiyojanamatte ṭhāne sevālaṃ vā paṇakaṃ vā natthi, phalikavaṇṇaṃ va udakaṃ hoti. tato paraṃ pana nāgānaṃ piṭṭhipamāṇe udake aḍḍhayojanavitthataṃ setapadumavanaṃ taṃ udakaṃ parikkhipitvā ṭhitaṃ. tattha mūḷālaṃ naṅgalasīsamattaṃ hoti. bhisaṃ mahābheripokkharappamāṇaṃ hoti. tassa ekekasamiṃ pabbantare āḷahakappamāṇaṃ khīraṃ hoti. kusumānaṃ pupphitānaṃ samaye vāto reṇuvaṭṭiṃ uṭṭhāpetvā padumanipattesu ṭhapeti. tattha udakaphulitāni patanti. tato ādiccapākena pacitvā pakkaayoghaṭikā<pb n="152"/> viya pokkharamadhu nāma tiṭṭhati. imassa setapadumavanassa anutaraṃ tāva mahantameva rattapadumavanaṃ. tadanantaraṃ rattakumudavanaṃ. tadanantaraṃ setakumudavanaṃ. tadanantaraṃ niluppalavanaṃ, tadanantaraṃ rattuppalavanaṃ, tadanantaraṃ sugandhasālivanaṃ. tadanantaraṃ elāḷukāalābukumbhaṇḍādīni madhurasāni valliphalāni. tadanantaraṃ aḍḍhayojanavitthameva pūtakhandhappamāṇaṃ ucchuvanaṃ. hatthināgā tato ucchudaṇḍake gahetvā pāsāṇapiṭṭhe ṭhapetvā pādena akkamanti. tato raso pagghiritvā soṇḍiāvāṭe pūrati. taṃ ādiccapākena paccitvā khīrapāsāṇapiṇḍā viya tiṭṭhati. te gahetvā hatthināgā sampattapaccekabuddhakhīṇāsavānaṃ upanenti. ucchuvanassa anantaraṃ kaddalīvanaṃ yato duve pakkāni khādanto kilamati. tadanantaraṃ cāṭippamāṇaphalaṃ panasavanaṃ. tadanantaraṃ ambavanaṃ jambuvanaṃ kapiṭṭhavananti. saṅkhepato tasmiṃ dahe khāditabbayuttakaṃ asukaphalaṃ nāma natthīti na vattabbaṃ. ayaṃ maṇḍākiniyā sampatti.</p>  
         
         <p>himavati vasantesu anekasatasahassesu tiracchānagatesu sīhādīnaṃ karavikassakuṇānañca ayaṃ pi viseso veditabbo. tattha sīhā catubidhā honti kāḷasīho paṇḍasīho kesarasīho. tesu tiṇasīho kāpotakavaṇṇagāvīsadiso tiṇabhakkho ca hoti. kāḷasīho kāḷakāgāvīsadiso tiṇabhakkho yeva. paṇḍasīho paṇḍupalāsavaṇṇagāvīsadiso maṃsabhakkho. kesarasīho lākhāraparikammakateneva mukhena<pb n="153"/> agganaṅguṭṭena catūhi ca pādapariyantehi samannāgato matthakato paṭṭhāya lākhārasatulikāya gatā viya tisso rājiyo paṭṭhimajjhena gantvā antarasatthamhi dakkhiṇāvaṭṭā hutvā ṭhitā. khandhe panassa satasahassagghanikakambalaparikkhepo viya kesarasabhāro hoti. avasesaṭṭhānaṃ parisuddhasālīpiṇḍasaṅkhacuṇṇavaṇṇaṃ hoti so attano vasanaṭṭhānato suvaṇṇagūhāto vā rajaṭayaṇiphalikamanosilāgūhāto vā nikkhamitvā suvaṇṇatale vā rajaṭamaṇiphalikamanosilānaṃ vā aññatarasmiṃ dve pacchimapāde samaṃ ṭhapetvā purimapāde purato pasāretvā sarirassa pacchābhāgaṃ ākaḍḍhitvā purimabhātaṃ haritvā piṭṭhiṃ panāmetvā gīvaṃ ukkhipitvā asunisaddaṃ karonto viya nāsapuṭāni phoṭetvā sarīralaggarajaṃ vijunanto vijambhanabhūmiyañca taruṇavacchakā viya parāparaṃ javati. javato panassa sarīraṃ andhakāre paribbhamantaṃ alātaṃ viya khāyati. evaṃ vijimhitvā tikkhattuṃ sīhanādaṃ nadati. so saddo samantā tiyojanapadesaṃ ekaninnādaṃ karoti. tassa ninnadaṃ sutvā tiyojanabbhantaragatā dvipādacatupādagaṇaṃ yathāṭhāne ṭhātuṃ asakakontā<pb n="154"/> idāni no āgantvā gaṇhissatīti bhītā maggaṃ olokentā vilavāsino ahinaṅkulagorādayo bilaṃ pavisanti. udakavāsino macchākacchapādayo uddaṃ pavisanti. vanavāsino hatthiassagokaṇṇamigādayo vanaṃ pavisanti. ākāsaṃ pakkhino gacchanti. yepi te gāmanigamarājadhānīsu daḷhehi dhammamayarajjūhi bandhāhatthināgā te pi tāni bandhanāni chinditvā bhītā muttakarīsaṃ chaddamānā yena vā tena vā palāyanti. evaṃ sīhassa migarañño nādaṃ sutvā bhāyanti. aparepi na bhāyanti. ke pana te. jātisamasīho hatthājāniyo assājāniyo usabhajāniyo purisājāniyo khīṇāsavoti. kasmā pana te na bhāyanti. jātisamasīho tāva jātigottakulasurabhāvehi samānosmīti na bhāyati. hatthājāniyādayo attano sakkāyadiṭṭhibalavattā na bhāyanti. khīṇāsavo sakkāyadiṭṭhiyā pahinattā na bhāyati. so pana vijimhabhūmiyaṃ ṭhatvā dakkhiṇato vā vāmato vā upagacchanto usabhamattaṃ upagati. uddhaṃ upaganto cattāripi aṭṭha pi usabhāni upagati. same ṭhāne upagati ujukaṃ pakkhandanto soḷasausabhamattaṃ pi vīsatiusabhamattaṃ pi ṭhānaṃ pakkhandati. pakkhandanto saṭṭhiusabhamattaṃ asītiusabhamattaṃ ṭhānaṃ pakkhandati, antarāmagge rukkhaṃ vā disvā vātaṃ paharanto vāmadakkhiṇato uddhaṃ usabhamattaṃ apakkamati. tatiyaṃ sīhanādaṃ naditvā teneva saṭṭhiyojanaṭṭhāne paññāyati, tiyojanaṃ gantvā nivattitvā ṭhito attano<pb n="155"/> ca nādassa anunādaṃ suṇāti. evaṃ surabhāvādīhi guṇehi sesasīhānaṃ kesarasīho seṭṭho. yathāha. tiṇasīho kāḷasīho paṇḍasīho kesarasīho, tesaṃ catunnaṃ sīhānaṃ kesarī aggataṃ gato ti.</p>
         
         <p>karavikasanuṇā madhurarasaṃ ambapakkaṃ mukhatuṇḍakena paharitvā paggharitaṃ phalarasaṃ pivitvā pakkhatāḷaṃ datvā maṇivaṃsaṃ dhamamānā viya heṭṭhā sākhāya nādaṃ katvā gantvā uparisākhāya nisinnā attano nādassa anunādaṃ suṇanti. tāyapi velāya catuppadāni maddamattāni viya salitaṃ ārabhanti. gocarapasutā pi catuppadagaṇāmukhagatānipi gocarāni chaddetvā taṃ saddaṃ suṇanti. bālamigā udakamige anubandhamānā ukkhittapādaṃ anikkhipitvā cittakatāya tiṭṭhanti. anubandhamigā maraṇabhayaṃ hitvā tiṭṭhanti. ākāse pakkhantā pakkhino pi pakkhe pasāretvā nicalā tiṭṭhanti. udake macchāpi kaṇṇapaṭalaṃ acālentā taṃ saddaṃ suṇamānā tiṭṭhanti. evaṃ madhurasarā karavikasakuṇā. himavatiyeva patiṭṭhitassa yassānubhāvena ayaṃ dīpo jambudīpoti vuccati. taṃ mūlato ca yāva attā yojanasatapamāṇā. tathā pubbapacchimadakkhuṇattarasākhānaṃ pariyantapamāṇaṃ sākhāmaṇḍalāvaṭṭaṃ, tīṇi yojanasatāni, khandho paṇṇarasayojanaṃ vaṭo, so yāva mūlato viṭapā paññāsayojanā<pb n="156"/> viṭapo yāva aggā paññāsayojano, catasso sākhā paṇṇāsayojanāni. tathāpi ubbedhato paññāsayojanaṃ āyāmato khandho ubbedhena samantato paññāsayojanāni, tathā catusākhā yāmānaṃ paññāsayojano, tato evaṃ te pi satayojanavitthatā tāvad eva uggatā. tato paraṃ pi ujukaṃpi uggatasākhā paṇṇāsayojanā samantato ca ekekā sākhā paññāsayojanāni vaḍḍhitā. tāsu pana sākhāsu mahantā mahantā nadiyo sandanti, tāsaṃ nadīnaṃ ubhayatīre jambūpakkānaṃ patitaṭṭhāne suvaṇṇaṅkurā uṭṭhahanti, nadijalena vuyhamānā anupubbena mahāsamuddaṃ pavisanti. tato yeva jambunadiyaṃ nibbattattā jambunudanti suvaṇṇaṃ vuccati. yañc’ etaṃ jambuyā pamāṇaṃ, tadeva asurānaṃ cittapātaliyā, tarudānaṃ simbalirukkhassa, amaragoyāne kadambalassa, uttarakurusu kapparukkhassa, pubbavidehe sirasassa, tāvatiṃse pārichattakassāti. tenāhu porāṇā.</p>
         
         <lg><l>tipañcayojanakkhandhā parikkhepā naggayhayā</l>
         <l>paññāsayojanakkhandhā sākhā yāmā samantato</l>
         <l>satayojanavitthinnā tāvad eva ca uttato</l>
         <l>jambu yassānubhāvena jambudīpo pakāsito</l><pb n="157"/>
         <l>pātalisimbalijambu devānaṃ pārichattako</l>
         <l>kadambo kapparukkho ca siriyo ceti sattamaṃ</l>
         <l>pātaliasurānañ ca supaṇṇānañca simbali</l>
         <l>jambu idha manussānaṃ devānaṃ pārichattako</l>
         <l>kadambo amaragoyāne kapparukkho ca uttare</l>
         <l>pubbavidehe siriso ca kappaṭṭhāyi ime rukkhā</l>
         <l>khandhaṃ pattā mahāsākhā ubbedhā parimaṇḍalā</l>
         <l>sabbe ekaparicchedā sabbe tiṭṭhanti sassatāti.</l></lg>
            
         <p>tattha svāyaṃ jambudīpassa uttaradisābhāge himavantaṃ nissāya mahāsamuddāsanne padese patiṭṭhitoti vadanti. ayaṃ pana himavantadīpakathā veditabbā. iti sādhujanassa pītipāmojjapaññāpajotakakaraṇatthāya dīpahimavantadīpanīkaraṇakate lokajotaratanasatthe nāmakate tatiyo paricchedo.</p><pb n="158"/>
         </div>   
         </div>
         
         <div type="chapter" n="IV" xml:id="candimasuriyagatidīpanī">
         <head>IV. candimasuriyagatidīpanī</head>
            
         <div type="subchapter" n="1" xml:id="candimasuriyagatikathā">
         <head>candimasuriyagatikathā</head>
         
         <p>idāni candimasuriyagatikathā sampattā. andhakārena bhītānaṃ sattānaṃ candimasuriyā pātubhavantīti ādinā vuttaṃ. tesu kassa kiṃ pamāṇaṃ, ko kasmiṃ vasati, ko upari ko kasmiṃ vasati, ko upari ko sīmakati, nesaṃ vithīyo kathaṃ caranti, kittake ṭhāne ālokaṃ karonti, kimatthaṃ te rāhu gilatīti vuccati. tattha candamaṇḍalaṃ ujukaṃ āyāmato ca vitthārato ca ubbedhato ca ekūnapaññāsayojanaṃ, parimaṇḍalato pana tīhi yojanehi onadiyaḍḍhasatayojanaṃ. suriyamaṇḍalaṃ pana ujukaṃ paññāsayojanaṃ parimaṇḍalato diyaḍḍhasatayojanaṃ. tesu pana candamaṇḍalaṃ heṭṭhā suriyamaṇḍalaṃ upari. antarā tesaṃ yojanaṃ hoti. candassa heṭṭhimantato suriyassa uparimantato yojanasataṃ hoti. candavimānassa anto maṇimayaṃ bāhiraṃ rajaṭaparikkhitaṃ anto ca bahi ca samasītalameva hoti. suriyavimānassa anto kanakamayaṃ bāhiraṃ phalikaparikkhitaṃ hoti anto ca bahi ca uṇhameva. cando ujukaṃ sanidaṃ gacchati. so hi amāvasiyaṃ suriyena saddhiṃ gacchanto divase divase thokaṃ ohiyanto paṇṇamāsiyaṃ upaḍḍhamattato ohiyati. tiriyaṃ pana sīghaṃ gacchati. tathā hesaṃ ekasmiṃ pi māse kadāci<pb n="159"/> uttarato dissati candassa ubhosu passesu nakkhattatārakā gacchanti cando thenu viya vacchadaṃ taṃ taṃ nakkhattaṃ upasaṅkamati. nakkhattāni pana attano gamanaṭṭhānaṃ na vijahanti. tattha hi nakkhattāni suriyassa ubhosu passesu gacchanti vā candassa ca ubhosu passesu, ce gaccheyyuṃ tadā suriyo nakkhattāni paṭicchādeyya. cando tāni upasaṅkamanto viya hoti, nakkhattāni cakkena paṭibandhattā attano gamanaṭṭhānaṃ na vijahantīti adhippāyo. attano vithiyā gacchanti. suriyassa pana ujukaṃ gamanaṃ sīghaṃ, tiriyaṃ gamanaṃ dandhaṃ, tiriyaṃ gamanaṃ nāmaṃ dakkhiṇadisato uttaradisāya gamanaṃ dandhaṃ chahi māsehi ijjhati. suriyo kālapakkhe uposathe candena saheva gantvā tato pāṭipadadivase yojanasatasahassaṃ candamaṇḍalaṃ ohāya gacchati, attano sīghaṃ gāmitāya tassa ca dandhagāmitāya. atha cando lekhā viya paññāyati. tato paraṃpi pakkhassa dutiyāya yojanānaṃ satasahassaṃ candamaṇḍalaṃ ohāya gacchati. evaṃ divase divase yāva sukkhapakkhauposathadivasā satasahassaṃ satasahassaṃ ohāya gacchati. atha cando anukkamena vaḍḍhitvā uposathadivase paripuṇṇo hoti. anukkamena vaḍḍhanañc’ ettha aparibhāgato patitasuriyā lokatāya<pb n="160"/> heṭṭhato pavattāya suriyassa durabhāvena divase anukkamena parihāyamānāya attano chāyāyavasena anukkamena candamaṇḍalapadesassa vaḍḍhamānassa viya dissamānatāyāti veditabbaṃ.</p>
         
         <p>tasmā anukkamena vaḍḍhitvā viya uposathadivase puṇṇamāyaṃ paripuṇṇamaṇḍalo hutvā dissati. atha suriyo pāṭipadadivase yojanānaṃ satasahassaṃ dhāvitvā puṇṇacandamaṇḍalaṃ gaṇhāti candassa dandhagatitāya attano sīghagatikāya ca. tathā dutiyā satasahassanti evaṃ yāva uposathadivasā satasahassaṃ dhāvitvā gaṇhāti. atha cando anukkamena hāyitvā kālapakkhe uposathadivase sabbaso na paññāyati. anukkamena hāyamānatā c’ ettha anukkamena vaḍḍhamānatā ca vuttanayeneva veditabbo. tattha pana chāyāya hāyamānatāya maṇḍalaṃ vaḍḍhamānaṃ viya dissati. idhapi chāyāya vaḍḍhamānatāya maṇḍalaṃ hāyamānaṃ viya dissati. tasmā anukkamena hāyitvā uposathadivase sabbaso na paññāyati, candaṃ heṭṭhā katvā suriyo upari hoti, mahatiyā cāṭiyā udakabhājanaṃ viya candamaṇḍalaṃ pithiyati. majjhantike gehachāyā viya candassa chāyā na paññayati. so chāyāya apaññamānānaṃ dūre ṭhitānaṃ divā padīpo viya sayampi na paññāyati. atha hi candimasuriya sineruṃ majjhe katvā uposathadivaseyeva aññamaññaṃ na passanti iti ayaṃ pakatigamakathā veditabbā.</p>
         
         <p>suriyo pana kitake ṭhāne ālokaṃ karoti. ekappahārena tīsu dīpesu ālokaṃ karoti. kathaṃ. imasmiṃ jambudīpe suriyuggamanakāle pubbavidehe<pb n="161"/> majjhantiko hoti, uttarakurumhi aṭṭhaṅgamanakāle amaragoyāne majjhimayāmo. idha jambudīpe aṭṭhaṅgamanakāle pubbavidehe majjhimayāmo, amaragoyāne dīpe uggamanakāle idha jambudīpe majjhantiko. pubbavidehe aṭṭhaṅgamanakāle uttarakurumhi majjhimayāmo hoti. aparopi nayo hoti. te pi ekekāya disāya navayojanasatasahassāni andhakārāni vidhamitvā ālokaṃ dassenti. satha. imasmiṃ hi dīpe suriyuggamanakāle pubbavidehe majjhantiko hoti, uttarakurumhi aṭṭhaṅgamanakāle, amaragoyāne majjhimayāmo. pubbavidehe uggamanakāle uttarakurumhi majjhantiko amaragoyāne aṭṭhaṅgamanakāle, idha majjhimayāmo. uttarakurūsu uggamanakāle amaragoyāne majjhantiko, idha aṭṭhaṅgamanakāle pubbavidehesu majjhimayāmo. amaragoyāne uggamanakāle idha majjhantiko, pubbavidehadīpe aṭṭhaṅgamanakāle uttarakurūsa majjhimayāmo. imasmiṃ hi dīpe ṭhitamajjhantikavelāya pubbavidehavāsīnaṃ aṭṭhaṅgamanavasena upaḍḍhaṃ suriyamaṇḍalaṃ paññāyati, amaragoyānavasīnaṃ uggamanavasena upaḍḍhaṃ paññāyati. evaṃ sesesu dīpesu iminā vacanappakārena tīsu dīpesu ekappahārena candimasuriyā ālokaṃ dassentīti veditabbaṃ.</p>
         
         <p>ito aññathā pana dvīsu evaṃ dīpesu ekappahārena ālokaṃ dassenti. yasmiṃ hi dīpe atthaṅgamanavasena upaḍḍhaṃ suriyamaṇḍalaṃ paññāyati. atthaṅgamite tattha na paññāyati ālokaṃ na dasseti. dvīsu evaṃ dīpesu paññāyati. ekekāya disāya navasatasahassāni andhakālaṃ vidhamanaṃpi iminā va nayena daṭṭhabbaṃ.<pb n="162"/> imasmiṃ hi dīpe ṭhitamajjhantikavelāya pubbavidehavāsīnaṃ aṭṭhaṅgamanavasena upaḍḍhaṃ suriyamaṇḍalaṃ paññāyati. pubbavidehe navayojanasatasahassapamāṇe ṭhāne andhakāraṃ vidhamitvā ālokaṃ dasseti, tatha amaragoyāne uggamanavasena tatha hi upaḍḍhasseva paññāyamānatā, pubbavidehānaṃ pana atthaṅgamite na paññāyati. dvīsu dīpesu sabbattha andhakāraṃ vijamitvā ālokaṃ dasseti. amaragoyāne pi uggate suriye sabbattha andhakāraṃ vidhamanto, imasmiṃ hi dīpe yadā udeti majjhantiko hoti videhe. kurudīpe ca aṅgameti, goyāne dīpe bhavati aḍḍharatti, videhadīpe ca udeti kale majjhantiko hoti ca uttare, goyāne dipamhi ca atthaṅgameti. imamhi dipamhi ca majjharatti, kurumhi dipamhi ca kāle majjhantiko pacchimadipamhi, imamhi dipamhi ca atthaṅgameti, pubbavidehe bhavati aḍḍharatti, goyānadīpamhi udeti kale majjhantiko hoti imamhi dipe pubbe ca atthaṅgameti, kurumhi dīpe bhavati aḍḍharatti. iti ayaṃ pi dīpālokakaraṇakathā veditabbā.</p>
         
         <p>tisso candimasuriyānaṃ gamanavithiyo honti ajavithi nāgavithi govithīti. tattha ajānaṃ udakaṃ patikulaṃ hoti. hatthināgānaṃ udakaṃ manāpaṃ govithīti / tattha yāya vithiyā suriye gacchante vassavalāhakadevaputtā suriyābhītā pasannattā attano vimānato na<pb n="163"/> nikkhamanti kīḷāpasutā hutvā na vicaranti. tadā kira suriyavimānaṃ pakatimaggato adho oruyhitvā vicarati. tatrassa oruyha caraṇeneva candavimānaṃ pi adho oruyha carati, taggatikattā tasmā sā vithī udakābhāvena ajānurūpatāya ajavithīti samaññaṃ gatā. yāya pana vithiyā suriye gacchante vassavalāhakadevaputtā suriyabhītābhāvato abhiṇhaṃ attano vimānato bahi nikkhamitvā kīḷāpasutā itocito vicaranti. tadā kira suriyavimānaṃ pakatimaggato uddhaṃ āruyhitvā vicarati, tassa uddhaṃ āruyha caraṇeneva candavimānaṃpi uddhaṃ āruyha carati taggatikatāya ca samānagatinā vātamaṇḍalena vimānassa sallitabbattā. tasmā sā vithī udakabhāvena nāgānaṃ rūpatāya nāgavithīti samaññaṃ gatā. yadā suriyo uddhaṃ anorohanto adho ca anotaranto pakatimaggeneva gacchati. tadā vassavalāhakā yathākālaṃ yathāruciñca vimānato nikkhamitvā sukhena vicaranti. tena kālena kālaṃ vassanto loke utusamatā hoti. tāya utusamatāhetutāya candimasuriyānaṃ gatigavānaṃ rūpatāya govithī ti samaññaṃ gatā. tasmā yaṃ kālaṃ candimasuriyā ajavithiṃ oruyhanti tadā devo ekabinduṃ pi<pb n="164"/> na vassati. yadā nāgavithiṃ āruyhanti tadā bhinnaṃ viya nabhaṃ paggharati. yadā govithiṃ āruyhanti tadā utusamatā sampajjati. iti ayaṃ candimasuriyagativithivinicchayakathā veditabbā.</p>
         
         <p>candimasuriyā pana cha māse sineruto bahi nikkhamanti cha māse anto vicaranti. tadā hi sinerusamīpe taṃ padakkhiṇaṃ katvā gacchantā cha māse tato gamanavīthito nikkhamitvā bahi tiriyaṃ gamanena cakkavāḷābhimukhaṃ katvā nikkhamanti. evaṃ cha māse khaṇe khaṇe sineruto apasakkanavasena tato nikkhamitvā cakkavāḷāsamīpaṃ pattā. tatopi cha māse khaṇe khaṇe ca apasakkanavasena nikkhamitvā sinerusamīpaṃ pāpuṇantā vicaranti. te hi āsāḷhamāse khaṇe ca apasakkanavasena nikkhamitvā sinerusamīpaṃ pāpuṇantā vicaranti. te hi āsāḷhamāsena sinerusamīpena vicaranti. tato dve māse nikkhamitvā bahi vicaranti. paṭhamakattimāse majjhena gacchanti. tato cakkavāḷābhimukhā gantvā tayo māse cakkavāḷasamīpena caritvā puna tato nikkhamitvā cittamāse majjhena<pb n="165"/> gantvā tato paraṃ dve māse sineruabhimukhā pakkhanditvā puna āsāḷhamāse sinerusamīpena vicaranti. ettha ca sinerussa cakkavāḷassa ca yaṃ ṭhānaṃ vemajjhaṃ tassa sinerussa ca yaṃ ṭhānaṃ vemajjhaṃ tena gacchantā sinerusamīpena vicarantīti veditabbā. yaṃ sinerussa aggābindaṃ cakkavāḷasamīpena caraṇaṭṭhānaṃ pi iminā nayena veditabbaṃ. yadā pana sinerussa cakkavāḷassa ujukaṃ vemajjhena gacchanti tadā vemajjhena carantīti veditabbaṃ.</p>
         
         <p>ayaṃ pi samudāyattho.</p>
            
         <lg><l>sinerucakkavāḷānaṃ antaraṃ parimāṇato</l>
         <l>pañca satasahassāni sahassānūnasaṭṭhi ca</l>
         <l>satāni satta ñeyyāni pañcavīsuttarāni ca</l>
         <l>majjhavīthigato nāma tattha vemajjhago ravi</l>
         <l>majjhato yāva merumhā cakkavāḷā ca antare</l>
         <l>vemajjhato yadā hoti ubhayantagato tadā</l>
         <l>majjhato yāva merumhā cakkavāḷā ca pabbatā</l>
         <l>duve satasahassāni sahassānūnasīti ca</l>
         <l>aṭṭhasataṃ duve saṭṭhī	 yojanāni dvigāvutaṃ</l>
         <l>ubhato antato meru cakkavāḷānamantaraṃ </l><pb n="166"/>
         <l>ekaṃ satasahassañ ca sahassānūnatāḷilaṃ</l>
         <l>navasatāni cekatiṃsa yojanāni ca gāvutaṃ</l>
         <l>pamāṇato samantā ca maṇḍalaṃ majjhavīthiyā</l>
         <l>satasahassānūnavīsaṃ sahassānekatiṃsa ca</l>
         <l>satamekañca viññeyyaṃ pañcasattati uttaraṃ</l>
         <l>dakkhiṇaṃ uttarañcāpi gacchanto pana bhāṇumā</l>
         <l>majjhavīthippamāṇena maṇḍaleneva gacchati</l>
         <l>gacchanto ca paneva so oruyhoruyha heṭṭhato</l>
         <l>āruyhāruyha uddhañca yato gacchati sabbadā</l>
         <l>tato gativasenassa dūramaddhānamāsi taṃ</l>
         <l>tiṃsasatasahassāni yojanāni pamāṇato</l>
         <l>tasmā so parito yāti tattakaṃ va dine dine</l>
         <l>sahassamekaṃ pañcasataṃ catuppaññāsayojanaṃ</l>
         <l>tigāvutaṃ terasūsabhaṃ tettisa ratanāni ca</l>
         <l>aṭṭhaṅgulāni ca tiriyaṃ gacchatekadinaṃ ravi</l>
         <l>chattāḷīsasahassāni cha satāni tigāvutaṃ</l><pb n="167"/>
         <l>yojanāni titāḷīsaṃ māsenekena gacchati</l>
         <l>tenavutisahassāni dvisataṃ sattasīti ca</l>
         <l>gāvutāni duve	cāpi dvīhi māsehi gacchati</l>
         <l>imāya gatiyā antavīthīto vīthimantimaṃ</l>
         <l>gacchati chahi māsehi	timāsehi ca majjhimaṃ</l>
         <l>sinerusantike antavīthito pana bhāṇumā</l>
         <l>āgacchanto dvimāsehi	assa dīpassa majjhato</l>
         <l>tasmā sīhaḷadīpassa majjhato meru antaraṃ</l>
         <l>duve satasahassāni dvisatenādhikāni tu</l>
         <l>tettiṃsañca sahassāni aṭṭhārasa tigāvutaṃ</l>
         <l>cakkavāḷantarañcassa dīpasseva ca majjhato</l>
         <l>tīṇi satasahassāni sahassāni chavīsati</l>
         <l>chauttarāni pañceva satānekañca gāvutan ti.</l></lg>
         
         <p>iti ayaṃ saṅkantanavīthivinicchayo veditabbo.</p>
            
         <p>tattha yadi sineruto abbhantaramaṇḍalaṃ vuttappamāṇaṃ gaccheyya. yā dūresi samuppadesagatā suriyassa āsāḷhamāse tattha caraṇakālaṃ majjhimapadesamhi majjhantike purisassa chāyāya dakkhiṇadisāya dīghāya vā bhavitabbā. abbhantaravithī jambudīpassa dūragatattā. yā ca jambudīpe divāya dūresi samuddabbhantare ṭhite na<pb n="168"/> bhavitabbaṃ. tattha hi sinerutoyeva maṇḍalaṃ pamāṇaṃ aparicchinditvā assakaṇṇato paṭṭhāya paricchinditabbaṃ. tathā paricchindanto cakkavāḷapabbatassa udakapiṭṭhe ṭhitapadesaparicchedayato paṭṭhāya assakaṇṇapabbatena paricchinno ākāso sambādho. so hi navayojanasahassādhikāni tīṇi yojanasahassāni tenavutādhikāni chayojanasatāni tīṇi gāvutāni. cakkavāḷapabbatassa mūlato paṭṭhāya uddhaṃ anupubbaṃ tanugataṃ tassa anto sikharato paṭṭhāya assakaṇṇena paricchinno ākāso ativisālo</p>
         
         <p>tasmā tassa yugandharubbedhanapamāṇapadesena ca assakaṇṇaparicchedānaṃ ca paricchinditabbaṃ. so hi ākāso vitthārato paṇṇarasasahassādhikāni tīṇi yojanasatasahassāni chatiṃsuttarāni navayojanasatāni dve gāvutānīti. evaṃ hi sati vīthimaṇḍalappamāṇaṃ sijjeyyaṃ. tassa hi yaṃ vemajjhaṭṭhānaṃ majjhimamaṇḍalaṃ puna tassa dvīsu passesu yāni vemajjhaṭṭhānāni. tesaṃ orato ekaṃ abbhantaraṃ maṇḍalaṃ parato ekaṃ bāhiraṃ maṇḍalanti veditabbaṃ.</p>
         
         <p>abbhantaramaṇḍalaṃ sineruvemajjhato ekasattatisahassādhikāni tīṇi yojanasatasahassādhikāni paṇṇarasādhikāni catuyojanasatāni ca dve gāvutāni. vikkhambhena dvecattāḷīsasahassādhikāni satayojanasahassāni ekatiṃsayojanāni ekagāvutaṃ. parikkhepato pana chavīsatisahassādhikāni dvāvīsatiyojanasatasahassāni tenavutiyojanāni tīṇi gāvutāni. majjhimamaṇḍalaṃ sineruvemajjhato paññāsasahassādhikāni cattāri yojanasatasahassāni. vikkhambhena navayojanasatasahassāni. parikkhepato sattavīsatiyojanasatasahassāni.</p> <pb n="169"/>
         
         <p>bāhiraṃ maṇḍalaṃ sineruvemajjhato aṭṭhavīsatisahassādhikāni pañcayojanasatasahasasādhikāni caturāsītuttarāni navayojanasatāni cattāḷīsausabhādhikaṃ ekaṃ gāvutaṃ vikkhambhena sattapaññāsasahassādhikāni dasayojanasatasahassāni aṭṭhattarāni navayojanasatāni tīṇi gāvutāni. parikkhepato tisattatisahassāni ekatiṃsayojanasatasahassāni aṭṭhattarāni navayojanasatāni ekagāvutaṃ.</p>
         
         <p>tattha abbhantaramaṇḍalato yāva majjhimamaṇḍalānantaraṃ yojanānaṃ aṭṭhasattatisahassāni caturāsītuttarāni navayojanasatāni cattāḷīsausabhāni ekagāvutaṃ. tathā majjhimamanḍalānamantaraṃ. evaṃ abbhantaramaṇḍalato yāva bāhiramaṇḍalā sattapaññāsasahassādhikaṃ yojanasatasahassaṃ aṭṭhattarāni navayojanasatāni tīṇi gāvutāni. ayaṃ pana maṇḍalavithivinicchayo veditabbo.</p>
         
         <p>tiṃsu vithīsu etesaṃ rāsiyo dvādasā siyuṃ te rāsiyo bhavanti ca cando suriyo ca nakkhattā ca garahā ceva sabbe gacchanti, sabbadā nakkhattā garahā ceva te na jahanti sakiṃ vithī dhenuvacchakaṃ viya cando taṃ taṃ nakkhattaṃ santikaṃ upasaṅkamitvā, nakkhattā sakaṭṭhāneva tiṭṭhare, pakkhatthayaṃ tiṭṭhati lokagahito pakkhadvayaṃ sukarabuddho ravipaphussagarupañcayadāni sanidvinaṃ dvayaṃ pādānañca cando. usabhā catasso ca rāsiyo ajavithikā, minnamesatulakaññā imā govithi nāmakā. vicchikādi catasso ca nāgavithīti saññitā.<pb n="170"/> jinālaṅkārakaraṇam eva āgatattā mayā kataṃ. sattavīsati nakkhattā kathaṃ hoti. assuni bharaṇī kattikā rohiṇī migasiraṃ addapuṇabbasupussaassilalesasamāghapubbaphaguṇī uttaraphaguṇī dassatthacitrasavastivisākhaanurājajeṭṭhamūlapubbāsādhauttarāsādhasāvanadhaniṭṭhasatabhisajpubbabhaddaṃ uttarabhaddharevatīti imāni sattavīsati nakkhattāni honti attano ṭhāne na vijjahanti. aṅgārabudhabarahassasukarasorarāhuketucandimasuriyādikā navagrahā nakkhattā kamanti padakkhinaṃ katvā rāsīkiccanti. bhamaracakkaṃ viya sabbā nakkhattā navagrahāhi rāsī tiṭṭhanti dassenti. rāsīpamāṇato jānitabbaṃ ujurāsīto navasatasahassā yojanāni. sabbaparimaṇḍalaṃ parikkhipitvā sattavīsatisatasahassayojanāni. tattha cakkarāsī dvādasarāsī hoti. ekekā rāsī dvesatasahassā aḍḍhateyyadasasahassayojanapamāṇā. ekekasmiṃ rāsimhi dve nakkhattāni honti. tāsu sabbasattavīsanakkhattāni honti. sattavīsanakkhattā vā aññe tārakarūpā sesā candimasuriyehi saddhiṃ lokadhātuyaṃ pāturahesuṃ. cando kālapakkhauposathadivase suriyena saddhiṃ ekanakkhattena caritvā dandhagāmitāya ohiyati divase divase, satasahassayojanantarikaṃ ekekaṃ nakkhattaṃ muñcanto sattavīsatidivasehi sattavīsatinakkhattāni muñcanavasena nakkhattavithimaṇḍalaṃ vijjhitvā tato dvīhi divasehi aparāni dve nakkhattāni muñcanto gacchati. suriyo sīghagāmitāya ekanakkhattena sādhikāni terasa divasāni caritvā taṃ muñcitvā aññaṃ nakkhattaṃ gaṇhāti. tato aṭṭhaṅgamite suriyo va aruṇuggamanā ekā ratti nāma, aruṇuggamanato yāva aṭṭhaṅgamito diva nāma. evaṃ rattindivā paññāyiṃsu. porāṇācariyo āha.</p><pb n="171"/>
         
         <lg><l>dasakkharā ekapāṇā cha pāṇañca bijjanādikā</l>
         <l>bijjanādikā pañcadasa	ekapādanti vuccati</l>
         <l>catupādā ekanādi nādi saṭṭhī rattidivaṃ</l>
         <l>tiṃsadinaṃ bhave māsaṃ dvādasamāsekavassaṃ bhave.</l></lg>
         
         <p>porāṇācariyo āha.</p>
            
         <p>tīṇi utūni jānitabbāni sakuṇo rūpasampanno tīṇi simāsā manorammā pādā ca dvādasā honti pakkhassa catuvīsati. parihāro āha sakuṇo saṃvaccharo ceva, tīṇi sīsā utu tayo, pādā ca dvādasa māsā, pakkhassa catuvīsati uposathā māsānaṃ utu jānitabbaṃ. āsāḷhassa ca kālamhā yāva kattikapuṇṇamā vassānaṃ kāloti viññeyyā aṭṭha honti uposathā, kattikassa ca kālamhā yāva phagguṇapuṇṇamā hemantakāloti viññeyyā aṭṭha honti uposathā, phagguṇassa ca kālamhā yāva āsāḍhapuṇṇamā gimhakāloti viññeyyā aṭṭha honti uposathā. cuddasī pañcadasī jānitabbaṃ āsāḍhe ca bhadde ceva kattike vāpi pussake phagguṇe ca visākhe ete paṇṇarasī bhave. sāvanaāsujamāgasire māghasiracitrassa jeṭṭhe ete paṇṇarasī sukkhe, kālapakkhe vā catuddasī. cetamāsādikaṃ kiṃkaraṇaṃ voharanti. evametaṃ vattabbaṃ cittaṃ cittanakkhatte<pb n="172"/> niyutto māso cetamāsanti vuccati. visākhanakkhatte niyutto māso visākhamāsanti vuccati. jeṭṭhe niyutto māso jeṭṭhamāsanti. āsādhe niyutto māso āsādhamāsan ti. sāvane niyutto māso sāvanamāsanti. pubbassa bhadde niyutto māso bhaddamāsanti. pubbāsuje niyutto māso āsujamāsanti. kattike niyutto māso kattikamāsanti. māgasire niyutto māso māgasiramāsanti pussanakkhatte niyutto māso pussamāsanti. māghanakkhatte niyutto māso māghamāsanti. phagguṇe niyutto māso phagguṇamāsanti vuccati. evaṃ candimasuriyā tārakasattavīsādayo sinerurājaṃ padakkhiṇaṃ katvā vicaranti. iti ayaṃ nakkhattarāsimaṇḍalavithivinicchayo veditabbo. etthāya vitthārakatā jānitabbā.</p>
         
         <p>tatra ṭhito majjhantikasuriyo jambudīpakānaṃ upariyeva hoti. chāyāpi tesaṃ na paññāyati, sariranto gaccho hoti. āsāḍhamāse ekadivase sinerusamīpe caritvā dakkhiṇābhimukhaṃ yāyanto anukkamena divase cha satāni dvattiṃsayojanāni diyaḍḍhagāvutaṃ catutiṃsausabhāni aṭṭha daṇḍāni cha rattanāni pañcaṅgulapamāṇañca. ekekasmiṃ nakkhattapādasmiṃ ekasatādhikaṃ dvisahassaaṭṭhayojanaṃ ekagāvutaṃ aṭṭhausabhaṃ dvidaṇḍaṃ cha rattanaṃ ekavidatthi aṭṭhaṅgulañca. ekekasmiṃ nakkhatte aṭṭhasahassaṃ catusataṃ tetiṃsayojanaṃ davattiṃsausabhaṃ ekādasadaṇḍaṃ<pb n="173"/> cha rattanañca aṭṭhaṅgulañca. ekamāse aṭṭhārasasahassāni navasatāni catusattatiyojanāni diyaḍḍhagāvutaṃ tetiṃsausabhāni cha daṇḍaṃ caturattanaṃ ekavidatthi caturaṅgūlipamāṇañca. padesā nikkhamanto taṃ antovithī atikkamati. sāyaṃ vithikakkaṭarāsīti vuccati. evaṃ sabbattha vithīsu daṭṭhabbaṃ. tato govithiṃ sāvanamāsavithiṃ sīharāsiṃ saṅkamati. sā pana vithī sineruto tīṇi satasahassāni catucattāḷīsasahassāni navasatāni tīṇi yojanāni aḍḍhateyyagāvutāni cha usabhāni terasa daṇḍāni dvesattatiyojanāni diyaḍḍhagāvutaṃ cha usabhaṃ terasadaṇḍaṃ dvirattanaṃ aṭṭhaṅgulañca. cakkavāḷato satasahassāni dvattiṃsasahassāni aṭṭhasatāni ekavīsatiyojanāni ekagāvutaṃ tetiṃsausabhaṃ cha daṇḍaṃ catuhatthaṃ ekavidatthi caturaṅgulapamāṇaṃ hoti. tato bhaddamāsavithikaññarāsiṃ saṅgamati. sā pana sineruto tisatasahassaṃ tesaṭṭhisahassaṃ aṭṭhasataṃ aṭṭhasattatiyojanaṃ aḍḍhagāvutañ ca. assakaṇṇato satasahassaṃ terasasahassaṃ aṭṭhasataṃ chacattāḷīsayojanaṃ aḍḍhagāvutañ ca. assakaṇṇato satasahassaṃ terasasahassaṃ aṭṭhasataṃ chacattāḷīsayojanaṃ aḍḍhagāvutañ ca.  cakkavāḷatopi ekappamāṇameva. ayaṃ vithikaññarāsī ti vuccati. tato āsajjamāsavithiṃ tularāsiṃ saṅkamati. sāpi sineruto tīṇi satasahassāni dvāsītisahassāni aṭṭhasatāni dvepaññāsayojanāni dvigāvutaṃ tetiṃsausabhaṃ chadaṇḍaṃ catuhatthaṃ ekavidatthi caturaṅgulañca. assakaṇṇato satasahassaṃ dvattiṃsasahassaṃ aṭṭhasataṃ ekavīsatiyojanaṃ ekagāvutaṃ tetiṃsausabhaṃ chadaṇḍaṃ catuhatthaṃ ekavidatthi caturaṅgulañca. cakkavāḷato catunavutisahassāni aṭṭhasatāni dvāsattatiyojanāni ekagāvutāni cha usabhāni terasadaṇḍāni dve hatthaṃ aṭṭhaṅgulañca. kaññarāsissa tularāsisassa ca antare saṅkantaṭhānaṃ mahāsamuddavemajjhassa uparibhāge channaṃ rāsīnaṃ majjhe hotīti daṭṭhabbaṃ.</p>
         
         <p>tato kattikamāsavithivicchikarāsiṃ saṅkamati. sāyaṃ kattikamāsavithi sineruto cattārisatasahassāni ekasahassāni aṭṭhasatāni sattatiyojanāni chavīsatiusabhāni terasadaṇḍaṃ<pb n="174"/> dvihatthaṃ aṭṭhaṅgulañca. assakaṇṇato sattasatasahassāni ekapaññāsasahassāni sattasatāni pañcanavutiyojanāni tigāvutaṃ tiusabhaṃ terasadaṇḍaṃ dvihatthaṃ aṭṭhaṅgulañca. cakkavāḷato pañcasattatisahassāni aṭṭhasatāni sattanavutiyojanāni tigāvutaṃ chausabhaṃ terasadaṇḍaṃ catuhatthaṃ ekavidatthi caturaṅgulañca. tato ravi nikkhmanto migasiramāsavithiṃ dhanurāsiṃ saṅkamati. yathāvuttaṃ yojanappamāṇena tattha yāyanto. ekamāse dhanurāsiṃ antaṃ sabbabāhiraṃ cakkavāḷasamīpaṃ caranto puna tato nivattanto sineru paṭicca uttarābhimukhaṃ yāyamāno pussamāsavithiṃ maṅkararāsiṃ saṅkamati. tato māghamāsavithiṃ kumbharāsiṃ saṅkamati, tato phagguṇamāsavithiṃ minnarāsiṃ saṅkamati. tato cittamāsavithiṃ mesarāsiṃ saṅkamati. tato visākhamāsavithiṃ usabharāsiṃ saṅkamati. tato jeṭṭhamāsavithiṃ methunarāsiṃ saṅkamati. tattha yathāvuttaṃ yojanapamāṇena dine dine vicaranto. minnarāsiantaṃ sinerusamīpaṃ gacchati. tettha ca dhanurāsiantaṃ maṅkararāsīādi ca ekadvayaṃ samacakkavāḷamīpe ṭhitaṃ. cakkavāḷato chapaññāsasahassaṃ navasataṃ tevīsatiyojanaṃ diyaḍḍhagāvutaṃ vīsatiusabhañca. assakaṇṇato satasahassaṃ sattanahutaṃ sattasataṃ sattatiyojanaṃ ekagāvutaṃ vīsatiusabhañca. sineruto catusatasahassaṃ dvinahutaṃ aṭṭhasataṃ diyaḍḍhayojanaṃ vīsatiusabhañca. iti ayaṃ pi vithisaṅkantakathāvinicchayo veditabbo.</p><pb n="175"/>
         
         <p>dhanurāsīādi ca maṅkararāsiantañ ca samaṃ. tathā vicchikarāsiantaṃ kumbharāsiādi ca. vicchikarāsiādi ca kumbharāsiantañ ca, tularāsiantaṃ minnarāsiādi ca. tularāsiādi ca minnarāsiantañ ca. kaññarāsiantaṃ mesarāsiādi ca, kaññarāsiādi mesarāsiantañ ca. sīharāsiantaṃ usabharāsiādi ca, sīharāsiādi ca usabharāsiantañ ca. kakkaṭarāsiantaṃ methunarāsiādi ca, kakkaṭarāsiādi methunarāsiantañ ca samanti vattabbaṃ.</p>
         
         <p>idañca pana dakkhiṇāyanakāle uttarāyanakāle ca ṭhitamajjhantike ṭhāne daṭṭhabbaṃ, idaṃ panettha niyamavacanaṃ, vase upakkaḍḍhite adhikamāse kate paṭhamasaṃvacchare, āsāḷhamāsādayo  kakkaṭarāsiādīsu yathākkamaṃ tiṭṭhanti. tathā jetthamāso āsāḷhamāso ca dve māsā sinerusamīpe tiṭṭhanti. na āsāḷhamāso eko tiṭṭhati. migasiramāso pussamāso ca dve māsā cakkavāḷasamīpe tiṭṭhanti. na pussamāso eko. dutiye pana saṃvacchare āsāḷhamāsassa sukkapakkhamethunarāsimhi kaṇhapakkhakakkaṭarāsimhīti. eko āsāḷhamāso ca sinerusamīpe ṭhito hoti. taṃ evaṃ ṭhitaṃ gahetvā pana aṭṭhakathācariyehi āsāḷhamāse sineruṃ carantīti vuttaṃ. evaṃ ṭhiteva āsāḷhamāse chāyāsabhāvā divā atidīghā chattiṃsanādikā rattiṃ atirassā catuvīsatinādikā. sāvanamāsassa sukkapakkhaṃ kakkaṭarāsimhi kaṇhapakkhaṃ sīharāsimhī ti. taṃ evaṃ ṭhitaṃ gahetvā sāvanamāse nikkhamiyamānoti vuttaṃ. tadā<pb n="176"/> chāyā ekapadikā divā catutiṃsanādikā ratti chavīsatinādikā. aññaṃ māsaṃ aññaṃ rāsi ca evameva daṭṭhabbā.</p>
         
         <p>bhaddamāse chāyā dvepadikā divā dvattiṃsanādikā ratti aṭṭhavīsatinādikā. āsujamāse saṅkantanadivase rattindivā samatiṃsanādikā chāyā tipadikā. tato paraṃ visamaṃ onanādikā. kattikamāse ratti dvattiṃsanādikā divā aṭṭhavīsatinādikā chāyā catupadikā. migasiramāse ratti catutiṃsanādikā divā chavīsatinādikā chāyā pañcapadikā. pussamāsassa pana sukkapakkhaṃ dhanurāsimhi kaṇhapakkhaṃ maṅkararāsimhīti vacanaṃ evaṃ ṭhitaṃ pussamāsaṃ sandhāya pussamāse cakkavāḷasamīpe carantīti vuttaṃ. tadā chāyā chapadikā ratti atidīghā chatiṃsanādikā diva atirassā catuvīsatinādikā. aññathā chāyādhikā tathā na honti. maghāmāse chāyā pañcapadikā ratti catutiṃsanādikā divā chavīsatinādikā, phagguṇamāse chāyā catupadikā ratti dvattiṃsanādikā divā aṭṭhavīsatināditā. cittamāse saṅkantanadivase rattindivā samatiṃsanādikā tato paraṃ visamā onānādikā chāyā tipadikā. visākhamāse ratti aṭṭhavīsatinādikā divā dvattiṃsanādikā chāyā dvipadikā. jeṭṭhamāse ratti chavīsā nādikā divā catutiṃsanādikā chāyā ekappadikā. evaṃ dutiyasaṃvacchare. tathā ṭhite āsāḷhamāsādike ayaṃ chāyādiniyamo labhati na labhati. aññaṃ saṃvacchare aññathā ṭhiteti veditabbaṃ. tatiye pana saṃvacchare āsāḷhamāsakavithikakkaṭarāsiādito ohiyitvā jeṭṭhamāsādivithimethunarāsīādīsu honti. tathā āsāḷhamāsasāvanamāsā dve<pb n="177"/> sinerusamīpe honti. pussamāsamaghāmāsā dve cakkavāḷasamīpe vicarantīti daṭṭhabbaṃ. tasmā tesaṃ kalarāsimhi ṭhapanatthaṃ vassaṃ upakaḍḍhitantīti veditabbaṃ. bāhiravithī maṅkararāsī āyāmato ca vitthārato navasatasahassāni pañcavīsasahassāni chasatāni tīṇi yojanāni aḍḍhagāvutañ ca. parimaṇḍalato sattavīsasatasahassāni chasattatisahassāni aṭṭhasatāni navayojanāni diyaḍḍhagāvutañ ca. ekekā rāsī ujukato dvesatasahassāni ekatiṃsasahassāni cattāri satāni tigāvutaṃ dasa usabhañca. ekamekaṃ nakkhattaṃ satasahassaṃ aṭṭhasataṃ catucattāḷīsayojanaṃ tigāvutaṃ terasausabhaṃ chadaṇḍaṃ catuhatthaṃ ekavidatthi caturaṅgulañca. ekamekaṃ nakkhattapādaṃ pañcavīsasahassaṃ dvisataṃ ekādasayojanaṃ aḍḍhagāvutaṃ tevīsausabhaṃ chadaṇḍaṃ catuhatthaṃ ekavidatthi caturaṅgulañca. iti ayaṃ rāsisaṅkantavinicchayo veditabbo.</p>
         
         <p>ettha hi atthanayo jānitabbo. tathā hi assuni bharaṇī dve kattikāya ekapādañca pi migasirarāsimhi sadā tiṭṭhanti. kattikāya tipādaṃ rohiṇī migasirarāsimhi sadā tiṭṭhati. evaṃ sesarāsimhi sesā nakkhattāni sadā tiṭṭhanti. tathāpi kakkaṭasīhakaññatulavicchikadhanurāsiyo dakkhiṇāyanaṃ nāma. maṅkarakumbhaminnamesausabhamethunarāsiyo uttarāyanaṃ nāma. suriyo hi dakkhiṇāyasaṅkhāte cha māse antovithiyaṃ gato bahi nikkhamitvā cakkaṃ adho oruyha gacchati. uttarāyanasaṅkhāte chamāse bāhiravithiyaṃ gato anto pavisitvā cakkauddhaṃ āruyha gacchati. vithivinicchayo evaṃ bhūtesu dvīsu ayaṃ, tesaṃ ajavithī heṭṭhā hoti.<pb n="178"/> tato upari nāgavithī majjhagato uddhaṃ govithi hoti. tathā hi dakkhiṇāyane tāva kakkaṭasīhasaṅkhātā āsāḷhamāsasāvanamāsoti dve māsā govithī nāma. tato kaññatulasaṅkhātā potthapādaassujāti dve māsā nāgavithī nāma. vicchikakhanusaṅkhātā kattikamāsamitasiramāsāti dve māsā ajavithī nāma. uttarāyane maṅkarakumbhasaṅkhātā phaguṇamāsacittamāsāti dve māsā nāgavithī nāma. usabhamethunasaṅkhātā visākhajeṭṭhāti dve māsā govithī nāma. tathā vicchiko dhanu maṅkaro kumbho cāti cattāro māsā ajavithī nāma. kaññā tulo minno meso cāti cattāro māsā nāgavithī nāma. kakkaṭo sīho usabho methuno cāti cattāro māsā govithī daṭṭhabbā. pakatimaggato tulasaṅkhāto vicchike ca dhanumhi ca adho otaritvā carati. maṅkare kumbhe ca uddhaṃ āruyhitvā carati. tenāha.- ajavithī āruyhantīti. pakatimaggato kumbhasaṅkhāto minnamese ca uddhaṃ āruyhitvā carati. kaññāya tule ca adho otaritvā carati. kakkaṭe sīhe ca adho otaritvā carati. mesimhi methune ca uddhaṃ āruyhitvā carati. tenāha anārohanto adho anotarantoti. visamaṃ parivattantīti idaṃ vuttaṃ. kuṭilagatisiṅghagatimaṇḍukagati cāti yañca tatiyo sandhāya vuttaṃ. tato aññaṃ gatiṃ viparittaṃ rāsīgatīti vuttaṃ hoti. tathā hi candimasuriyā rājādīnaṃ dhammikakāle assunibharaṇīkattikā rohiṇīphaguṇadvayaṃ maghāsāvano janisaṭṭho sativiso<pb n="179"/> bhaddapaddadvayaṃ revatī cāti cuddasa nakkhattāni dakkhiṇato katvā, migasiro ajjo asileso hasattho visākho anurādho jeṭṭho pusso āsāḷhadvayañcāti ekādasa nakkhattāni vāmato katvā punabbasu pussāni pana majjhe katvā caranti. tesaṃ rājūnaṃ adhammikakāle pana vipariyāyena carantīti ayaṃ vinicchayo jānitabbo.</p>
         
         <p>candimasuriyā pana chamāse sineruto bahi tiriyaṃ nikkhamantīti idaṃ vacanaṃ sotapatitavasena vuttaṃ. cando hi aḍḍhamāse sineruto bahi tiriyagamanena nikkhamati cha māse anto carati. tathā hi kakkaṭādidhanupariyantaṃ dakkhiṇāyanaṃ. maṅkarādimethunapariyantaṃ uttarāyananti jotisatthesu vuttaṃ. dakkhiṇāyena tāva suriyo kakkaṭasīhasaṅkhāto āsāḷho sāvano cāti dvemāse sinerusamīpena cakkaṃ ajo otaritvā nikkhamitvā carati. tato kaññatule saṅkhāte potthapādo āsujo cāti dvemāse bahi nikkhamitvā cakkaṃ adho otaritvā majjhe carati. tato vicchikadhanusaṅkhāte kattike migasire cāti dvemāse cakkaṃ adho otaritvā bahi nikkhamitvā cakkavāḷasamīpena carati. uttarāyane pana maṅkarakumbhasaṅkhāte pusse maghe cāti dvemāse cakkaṃ uddhaṃ abhiruyhitvā anto pavisitā cakkavāḷamīpena carati. minnamesasaṅkhāte phaguṇe citte cāti dvemāse uddhaṃ āruyhitvā pavisitvā sinerusamīpena caratīti daṭṭhabbaṃ. iti ayaṃ pi māsarāsisaṅkagativinicchayo veditabbo.</p><pb n="180"/>
         
         <p>tathā hi suriyo mesatule saṅkantikakāle aṭṭhārasasatasahassāni pañcasahassāni ekasataṃ pañcasattatiyojanāni cāti ettake ṭhāne ālokaṃ dasseti. andhakāro pana tattako va hoti. tasmā diva tiṃsanādikā. tathā rattiyañca. paṇṇarasaasaṅke pana paripuṇṇe. yadā  pana divā nādikā adhikā rattinādikā ca oṇā hoti, tadā saṭṭhisahassāni ekasatāni davāsāsattatiyojanāni dve gāvutāni ca divā adhikā rattiyaṃ pana tattakāniyeva oṇāti iminā nayena sesesupi oṇādhikatā daṭṭhabbā. yadā ca rāsimhassa paripuṇṇe rattiyaṃ dve nādikā adhikā divā dve nādikā ca hoti, tadā rattiyaṃ ekasatasahassāni vīsasahassāni tisatāni pañcacattāḷīsayojanāni ca. adhikā divā pana tattakāniyeva oṇānīti iminā nayena sesesupi adhikuṇatā daṭṭhabbā. tathāpi kakkaṭarāsimhi saṅkantikakāle ekavīsasatasahassāni chasaṭṭhīsahassāni dve satāni dasayojanāni cāti ettake ṭhāne ālokaṃ dasseti. cuddasasatasahassāni catucattāḷīsayojanāni cāti ettake ṭhāne andhakāro hoti. tasmā diīā chatiṃsanādikā (rattiyaṃ) pana catuvīsatinādikā honti. tathā ca maṅkare saṅkantikakāle cuddasasatasahassāni catucattāḷīsasahassāni ekasatāni cattāḷīsayojanāni cāti ettake ṭhāne ālokaṃ dasseti. ekavīsatatisatasahassāni chasaṭṭhisahassāni dve satāni dasayojanāni cāti ettake ṭhāne andhakāro hoti. tasmā diva catuvīsatinādikā rattiyaṃ chatiṃsanādikā ca hontī ti evaṃ sesesupi daṭṭhabbaṃ. iti ayaṃ hi ālokasaṅkantikarāsivinicchayo daṭṭhabbo.</p><pb n="181"/>
         
         <p>athapissa suriyo methunena kakkaṭena vā saddhiṃ uttaradisapubbadisāya udayitvā tato aññehi minnamesehi saddhiṃ majjhantiko hutvā dhanunā maṅkarena vā saddhiṃ dakkhiṇapacchimadisāya atthaṅgamito siyā. tadā dhanunā maṅkarena vā sahapubbadakkhiṇato udayitvā tato aparena kaññāya tulena vā saddhiṃ majjhantiko hutvā methunena kakkaṭena vā saddhiṃ pacchimauttaradisāya atthaṅgamito siyā. tathāpi suriyo methunena vā kakkaṭena vā saddhiṃ uttarapubbadisato udayitvā tehi saheva majjhantiko hoti. tehi evaṃ pacchimauttaradisāya atthaṅgamito hoti. tehi saddhiṃ aḍḍharattiko. tehi saheva ca uttaradisāya udetīti vuttaṃ. tathāpi suriyo tulena mesena vā saddhiṃ pubbadisāya udeti, tehi evaṃ majjhantiko tehi vā evaṃ pacchimadisāya atthaṅgamito tehi saddhiṃ aḍḍharattiko. tehi evaṃ pana pubbadisāya udetīti daṭṭhabbaṃ. tathāpi suriyo dhanuna vā maṅkarena vā saddhiṃ pubbadakkhiṇadisāya udeti tehi saheva dakkhiṇadisāya majjhantiko tehi saddhiṃ dakkhiṇapacchimadisāya atthaṅgamito. tehi saheva aḍḍharattiko tehi evaṃ pana saddhiṃ pubbadadakkhiṇadisāya udetīti vuttaṃ hoti. evaṃ sesesupi daṭṭhabbaṃ. iti ayaṃ pi suriyagatisaṅkantanarāsidisāya vinicchāyo veditabbo.</p>
         
         <p>tattha bhāṇumā suriyo dakkhiṇāyanauttarāyanañca gacchanto majjhimavithī pamāṇena vā maṇḍalena saṭṭhinādikā, parimāṇena dvādasa rāsimaṇḍalena<pb n="182"/> saddhiṃ yeva gacchati. na tena rāsimaṇḍalena vinā yadā vā tadā vā gacchati sakkotīti adhippāyo. so hi kakkaṭādi dhanupariyantaṃ dakkhiṇāyanaṃ, kakkaṭasīhakaññatulavicchikādhanumaṅkarādi methunapariyantaṃ uttarāyanaṃ nāma. maṅkarakumbhaminnamesusabhamethunāni cakke ṭhitā rāsiyo vā cakkamaṇḍalāti jotisatthesu vuttaṃ. yaṃ hi sinerussa uttarato methunarāsi kakkaṭānaṃ antarassa sinerussa dakkhiṇato. dhanumaṅkarānamantarassa samantato ṭhānamaṇḍalaṃ majjhimavithimaṇḍalena samappamāṇaṃ hoti. anto yeva taṃ ṭhānaṃ tassa cakkassa ṭhānanti gahetabbaṃ. tathā hi dakkhiṇāyanaṃ tāva meruto atiduraṃ cakkaṃ dīghañca hoti. tasmā kakkaṭarāsī pañcanādikā parimāṇā. sīho cha, kaññā satta, tulo satta, vicchiko cha, dhanurāsi pañcanādikā pamāṇā chattiṃsanādikā. uttarāyanaṃ pana meruto nātiduraṃ nātirassañca hoti. antoyeva maṅkararāsi tinādikā parimāṇā. kumbho catu, mino pañca, meso pañca, usabho catu, methuno ti nādikā parimāṇā catuvīsatinādikā parimāṇā hoti. anto yeva taṃ maṇḍalaṃ saṭṭhinādikā parimāṇaṃ hotīti daṭṭhabbaṃ. tasmā pana suriyo rāsimaṇḍalena vinā gantuṃ na sakkotīti dhīmatā. bhūtavāyumaṇḍalena suriyo gahitena tehi saddhiṃ tassa cakkassa parivattāya pamāṇena pavattanto.</p><pb n="183"/>
         
         <p>vuttaṃ hi jotikasatthesu cakkatulāyaṃ bhamaracakkaṃ aparāmukhaṃ tappati, badvā ca sabbe evaṃ saṅgahā paribhamatīti. udayattha pana nimittaṃ niccapavattena vāyunā pito tulitā majjhimadeso ubhayañca saṅgaho bhamatīti. tathā hi suriyo sadā māsaṃ mesarāsinā saheva uttarakurumhi pacchimadisāya atthaṅgamito hoti. pubbavidehe majjhantiko hoti. idha jambudīpe pubbadisāya udeti. tadā maṅkararāsī dakkhiṇadisāya majjhantiko hoti. tularāsī pana pacchimadisāya atthaṅgamito amaragoyāne dīpe majjhantiko hoti. kakkaṭarāsi pana uttaradīpe majjhantiko hoti. yadā so pana ādicco mesarāsinā pubbavideheva pacchimadisāya atthaṅgamito idha dīpe majjhantiko hoti. goyāne dīpe pubbadisāya udito hoti. tadā idha dīpe maṅkararāsī ca dakkhiṇapacchimadisāya atthaṅgamito goyāne dīpe dakkhiṇadisāya majjhantiko hoti. tularāsi pana uttaradīpe majjhantiko, kakkaṭarāsi videhe dīpe majjhantiko hoti. yadā so pana suriyo mesarāsinā saddhiṃ tato idha dīpe pacchimadisāya atthaṅgamito goyāne dīpe majjhantiko uttaradīpe pubbadisāya udito ca hoti. maṅkararāsī pana uttaradīpe dakkhiṇadisāyaṃ majjhantiko hoti. tularāsi ca videhe dīpe majjhantiko kakkaṭarāsi idha dīpe majjhantiko ca hoti. evaṃ sesesupi daṭṭhabbaṃ.</p>
         
         <p>tadā ayaṃ suriyo kakkaṭarāsinā saddhiṃ videhe majjhantiko idha dīpe teneva saddhiṃ uttaradisāya pubbadisāya udito ca hoti. tadā mesarāsi<pb n="184"/> ca idha dīpe majjhantiko maṅkararāsi dakkhiṇapacchimadisāya atthaṅgamito goyāne dīpe majjhantiko. tularāsi pana uttarakurumhi majjhantiko hoti. tadā pana so kakkaṭarāsinā saha uttaradīpe pacchimuttaradisāya atthaṅgamito hoti. tadā pana suriyo kakkaṭena saha videhe dīpe pacchimuttaradisāya atthaṅgamito idha dīpe majjhantiko goyāne dīpe uttarapubbadisāya udito ca hoti tadā mesarāsi ca goyāne majjhantiko maṅkararāsi uttaradīpe dakkhiṇadisāya majjhantiko tularāsi videhe dīpe majjhantiko. so ca kakkaṭena saheva pacchimauttaradisāya atthaṅgamito ca hoti. yadā pana so kakkaṭena saheva idha dīpe pacchimuttaradisāya atthaṅgamito goyāne majjhantiko uttaradīpe uttarapubbadisāya udito ca hoti. tadā pana mesarāsi uttaradīpe majjhantiko maṅkararāsi videhe dīpe dakkhiṇadisāya majjhantiko tularāsi idha dīpe majjhantiko hotīti. iminā nayena sesarāsisupi yathārahaṃ daṭṭhabbaṃ. iti ayaṃ bhūtarāsisaṅgahavinicchayo veditabbo.</p>
         
         <p>so tisso cando udayaṭṭhāna punadivase asampāpuṇanto sattasahassaṃ sattasataṃ terasayojanaṃ ekaṃ gāvutaṃ pañcatiṃsausabhaṃ padesaṃpi ohiyanto divase divase ettakaṃ ohiyati. tularāsi saṅkanti ceva dinakkhayo ca adhikamāso ca hotīti vuttaṃ. majjhe vā cittamāsaāsujamāsavithi māse tularāsi ca āyāmavitthārato aṭṭhasatasahassāni ekādasasahassāni sattasatāni chapaññāsayojanāni ekagāvutañ ca. parimaṇḍalato catuvīsatisatasahassāni pañcatiṃsasahassāni dvesatāni aṭṭhasaṭṭhiyojanāni tigāvutañ ca. anto āsāḷhamāsavithīsu kakkaṭarāsī āyāmavitthārato ca chasatasahassāni sattanavutisahassāni navuttaranavasatāni diyaḍḍhagāvutañ ca. parimaṇḍalato vīsasatasahassāni tenavutisahassāni<pb n="185"/> aṭṭhavīsatiyojanāni aḍḍhagāvutañ ca. suriyassa pana ujukaṃ gamanaṃ sīghaṃ tiriyaṃ gamanaṃ dandhañca hoti. tasmā heṭṭhā olambanto, paribhamanto rāsīmaṇḍalato taṃ suriyamaṇḍalaṃ dine dine maṇḍalayojanena aṭṭhasahassāni tīṇi satāni tetiṃsayojanāni ekagāvutāni chavīsatitulabhāni terasayaṭṭhiyo cattāri rattanāni aṭṭhaṅgulāni atikkamatīti. vuttaṃ hi.</p>
         
         <lg><l>aṭṭhasahassaṃ tisataṃ tetiṃsayojanāni ca</l>
         <l>gāvutaṃ chavīsūsabhaṃ terasa yaṭṭhiyo tathā</l>
         <l>cattāri ca rattanāni suriyarāsimaṇḍalo</l>
         <l>atikkanto sadā heṭṭhā olambanto paribhamatī ti.</l></lg>
            
         <p>yasmā pana suriyaṃ atikkantassa maṇḍalassa addhānameva assako hoti. ito onaṃ pana sitaṃ hoti. yathāvuttena tiṃsarattīsu tiṃsavārā paripuṇṇā hoti. tathā rāsī nāma hoti. tasmā suriyaṃ atikkantassa maṇḍalassa addhānaṃ suriyassa sitattā assako rāti cāti vadanti. idaṃ pana imasmiṃ caraṇāpadese sabbepi nemittakā ākāse pana nakkhattavāresu acaraṇavithiyā bhāvato yeva na jānantīti. yadi suriyassa majjhimavithipamāṇaṃ rāsimaṇḍalena gamanaṃ siyā. tadā heṭṭhāgato pāṭipadadivase yojanānaṃ satasahassaṃ candamaṇḍalaṃ ohāya gacchatīti ādivacanena virujjhanto rāsimaṇḍalassa aṭṭhārasasatā siyā. evaṃ yathāvuttaṃ dakkhiṇāyanaṃ uttarāyanañca majjhimavithipamāṇena maṇḍalena gacchanto so bhāṇumā cha māsesu maṇḍalassa dakkhiṇāyanaṃ<pb n="186"/> sadā dine dine heṭṭhito oruyha bahi nikkhamitvā rāsito gacchati. tadā cha mase maṇḍalaṃ uddhaṃ uttarāyanañca sadā dine dine uddhaṃ āruyha anto pavisitvā ca yasmā gacchatīti adhippāyo.</p>
         
         <p>tathā hi methunakakkaṭānaṃ antaraṃ uparimaṃ dhanumaṅkarānaṃ antaraṃ ca heṭṭhimaṃ tesaṃ antaraṃ tīṇe satasahassāni sattasahassāni chasatāni paññāsayojanāni hoti. tasmā cha māse dine dine maṇḍalassa uddhaṃ dakkhiṇāyanaṃ heṭṭhato dve satāni navayojanāni tepaññāsa usabhāni cha yaṭṭhiyo cha hatthāni ekavidatthi caturaṅgulāni cāti. ettakameva oruyha tattakameva cha māse dine dine maṇḍalaṃ uddhaṃ uttarāyanaṃ āruyha gacchati. hoti c’ ettha.</p>
         
         <lg><l>heṭṭhimo parimantānaṃ antānaṃ parimānato</l>
         <l>sattati sahassāni cha satapaññāsayojanaṃ</l>
         <l>dvisataṃ navayojanaṃ tepaññāsañca usabhaṃ</l>
         <l>cha yaṭṭhiyo charattanaṃ vidatthi caturaṅgulaṃ</l>
         <l>cha māse suriyo heṭṭhā cakkavāḷaṃ dakkhiṇāyanaṃ</l>
         <l>anusārena oruyha gacchati pi dine dine.</l></lg>
            
         <p>tadā āruyhati cakkuddhaṃ uttarāyanaṃ nikkhamitvā pavisitvā ca tiriyaṃ gamanaṃ vuccati. tathā hi tīsu vithīsu ca tīsu maṇḍalarāsīsu catūsu dipesu āsāḷhamāse sinerusamīpe suriyo rāsiyaṃ ekamāsaṃ caritvā tato paraṃ nikkhamitvā ekamāsaṃ gacchanto ekarāsiyaṃ ekarāsiyaṃ ekamāsaṃ ṭhito tato paraṃ rāsito nikkhamitvā ekamāsaṃ tiriyaṃ<pb n="187"/> caritvā ekarāsiyaṃ ekamāsaṃ ṭhito tato rāsiyo nikkhamitvā tiriyaṃ gamanaṃ ekamāsaṃ caritvā cakkavāḷasamīpena ekarāsiyaṃ ekaṃ māsaṃ caritvā ṭhito hoti. api c’ ettha suriyo pana evaṃ cakkavāḷato paṭṭhāya yāva sinerumhā tiriyaṃ gacchanto chahi māsehi tato paraṃ paṭikkamitvā sineruto paṭṭhāya yāva cakkavāḷasamīpā chamāsehi caritvā cakkavāḷasamīpena gacchati evaṃ suriye gacchante sinerusamīpe chamāsehi cakkavāḷasamīpe chamāsehi dvādasamāsāni saṃvaccharoti adhippāyo daṭṭhabbo. iti ayaṃ saṅkantanavithiparivattanavinicchayo veditabbo.</p>
         
         <p>jambudīpe yadā āsāḷhamāso uttarakurumhi pussamāso amaragoyāne cetramāso pubbavideho āsujamāsoti iminā nayena catūsu dīpesu māsaparivattanena māsanāmaṃ ārocenti. tattha nakkhattapāthakānaṃ maggena antarā parivattamānā dve dve itaritaramāsā catunnaṃ dipānaṃ antaresu parivattanti. māsanāmaṃ hi te visuṃ visuṃ ārocenti. upacārato sambhavato ca evaṃ dīpesu parivattanaṃ gahetabbaṃ. sinerupabbatarājā catunnaṃ dīpānaṃ majjhe ṭhito tesaṃ dīpānaṃ uttaradisāya hoti. kathaṃ. pubbavidehe ṭhitamajjhantike suriyo sineru uttaraṃ katvā jambudīpe pubbadisaṃ kurumāno uggacchati. tathā jambudīpe ṭhitamajjhantike sineru uttaraṃ katvā amaragoyane pubbadisaṃ kurumāno uggacchati. amaragoyāne ṭhitamajjhantike sineru uttaraṃ katvā uttarakurusu pubbadisaṃ kurumāno uggacchati. uttarakurūsu ṭhitamajjhantike sineru uttaraṃ katvā pubbavidehe pubbadisaṃ kurumāno uggacchati. evaṃ sinerupabbatarājā tesaṃ dipānaṃ majjhe ṭhito yeva tesaṃ dipavāsīnaṃ uttaro hotīti veditabbo. iti ayaṃ dissamaññā kathā veditabbā. vuttaṃ hi.</p><pb n="188"/>
         
         <lg><l>mese tule ca saṅkanti khaṇe ratti divā samā</l>
         <l>dutiye divase tinādikā catunādikā</l>
         <l>aṭṭhasatā ca tetiṃsayojanāni ca gāvutā</l>
         <l>cha vīsati usabhā terasa yaṭṭhiyo tathā</l>
         <l>pañcakaraṃ aṭṭhaṅgulaṃ ettakaṃ ca dine dine</l>
         <l>āloko andhakāro vaḍḍhati hāyati sadā ti.</l></lg>
         
         <p>idaṃ divasaṃ niyamaṃ vuttaṃ. cattāḷīsasahassāni chasatāni tecattāḷīsayojanāni ti gāvutāni etenekena māsena gacchati ravi. navutisahassāni tīṇi sahassāni dve satāni sattāsītiyojanāni cha gāvutāni dvīhi māsehi bhāṇumā gacchatīti adhippāyo. idaṃ māsaṃ niyamaṃ. dakkhiṇāyane tāva kakkaṭe sīhe cāti dve māsā vassakālautu nāma, kaññāya tule cāti dve māsā sāraddhakālautu nāma, vicchike dhanu cāti dve māsā sāraddhautu, mino meso cāti dve māsā vasantautu, vasabho mithuno cāti dve māsā gimhantakālautu nāmāti daṭṭhabbaṃ. idaṃ utuniyamaṃ vuttaṃ. tathāpi sinerusantike antaravithito āgacchanto bhāṇumā pana dvīhi māsehi assa jambudīpassa vā majjhaṅgato imassa sīhaḷadīpassāti adhippāyo. tattha sinerusantike antaravithi nāma methukakkaṭānaṃ antaraṃ vadati. taṃ pana jambudīpamajjhaṃ hoti. sīhaḷadpe majjhantiko manussānaṃ chāyā dakkhiṇato dve padikā honti. idha jambudīpe pana ekapādamattikā, sā ca bhāvitā vaḍḍhitā hoti. vuttaṃ hi āyubbhede.</p><pb n="189"/>
         
         <lg><l>kakkaṭe saṅkantadine pajjuṇhe pādamattikā</l>
         <l>uttarābhimukhaṭṭhassa chāyā bhāvitā bhave.</l></lg>
         
         <p>taṃ pana aggahetabbaṃ. kakkaṭe vā ahoratte paripuṇṇe ekapadikā vaḍḍhitā. tathā hi maṅkare pana saṅkantadine cha pādikā hoti, sadine sapajuṇhe vā ekapādikā khayati. tathā kumbharāsiādīsupi evaṃ māse ca māse ca ekekapādikā vaḍḍhanaṃ khayañca hoti. tathāpi ekekāya nādikāya khīṇaṃ vaḍḍhanañca hoti.</p>
         
         <p>vuttaṃ hi siddhiyogasaṅgahe. māse māse ekenekena padena vaḍḍhanaṃ khayañca hoti. idaṃ pana raṅsichāyāvaḍḍhananiyamanti daṭṭhabbaṃ. megho gacchati ākāse bhavati karaṇaṃ āpo saṅghaṭanavātena hoti saddo ambare. yadā meghentarikadevī tutthacittā hutvā pamuditā meghati, tañ ca tāyanadī ratanaṃ parivattati, tenābhāvicariyati vijju nāmanti vuccati. rāmajuṇho yakkho hi meghantaribalāhakaṃ disvā va lobhacittaṃ sarena ca vijjhayi, yattha pāsāṇāni likkhanti asuni parivajjayīti. utuvātā ākāsaṃ gaṅgāudakaṃ gahetvā ca vattayanti vassaṃ sītalameva vātena udakaṃ kiriṇaṃ kātuṃ hoti. asunipi navavinā honti. asaññā ekasatarāgatarā kapisīsā macchikāsikā<pb n="190"/> kukkuṭakā daṇḍamaṇikā sanirussa. pharussako nāma so yakkho meghantarikanivāsako amarānaṃ vijjhanto asuni pāteti bhūmiyaṃ megho gacchati. yathā anto kucchiyaṃ saṃvijjhamāno vāto viruddhāhārādipaccayasamavāye sati bahi ṭhitāpi so paṭhamanatthaṃ mahantaṃ saddaṃ janeti. evameva asunitalapathagatā vāyodhātu utusamuṭṭhānāni meghavalāhakaṃ āgamma mahantaṃ saddaṃ janeti. tato loko meghagajananti vadati. athavā rajo dhumo pabhavaṃ taṃ vātena vahati, uddhaṃ himodakena santiṭṭharajjāni jāyate ghano ghanāni jāyate selo vātena ghaṭayi va sā aññamaññaṃ ca ghaṭento meghasaddoti vuccati. athavā vātena piṇḍitā vāri megho bhavati ambare aññamaññaṃ pagghanteva, meghasaddo tadāmbare vijjupi bhavati. kena bhavati. yathā pāsādīnaṃ paharanapaccayā āloko paññāyati. evameva meghavalāhakānaṃ aññamaññaṃ paṭihantena paññāyati. loko vijjūti vadati. athavā pajuṇho nāma so yakkho meghantarikanivāso maṇiyañca pakāsento vijju bhavati ambare. indacāpopi bhavati, kena bhavati. suriyaraṃsiyo meghavalāhakaṃ āgamma suttā hutvā paññāyati. taṃ loko indacāpoti vadati. mahāpathavī pana aṭṭhahi kāraṇehi kampittha. mahābhinikkhamena bodhimaṇḍalapallaṅkagamane paṃsukulagahaṇe kālāmasutte gotamasutte mahāsamayasutte vessantarajātake brahmajāle. aparānipi vāyodhātukopena, iddhimato iddhivikubbato, bodhisattamātukucchiyaṃ okkamane, abhinikkhamane, abhisambodhiyaṃ, dhammacakkapavattane, āyusaṅkhāravosajjane, parinibbāneti aṭṭhahi kāraṇehi mahābhūmipālo hoti.</p><pb n="191"/>
         
         <p>tattha ukkhepavāto nāma uṭṭhahitvā saṭṭhisahassādhikanavayojanasatasahassassa valāhakaṃ udakaṃ sandhārakavāti upacchinditvā tato ākāse udakaṃ bhassati. tasmiṃ bhassante pathiviyaṃ bhassati. puna vāto attano balena mahanto dhammakārako viya udakaṃ ābandhitvā tato udakaṃ uggacchati. tasmiṃ uggacchante pathavi uggacchati. evaṃ udakaṃ kampitaṃ paṭhavi kampeti. evaṃ ca kampanaṃ yāvajjatakālā hoti. āyāmavitthārato pana dasasahassa cakkavāḷapamāṇaṃ koṭisatasahassa cakkavāḷapamāṇanti udakasandārakavātaṃ upacchindiyeva. iti ayaṃ meghantarikavalāhakakathā veditabbā.</p>
         
         <p>evaṃ mahiddhike mahānubhāvena candimasuriye kiṃ rāhu tilatīti. āma tilati. rāhussa hi attabhāvo uccatena aṭṭhayojanasatādhikāni cattāri yojanasahassāni tattha bāhuntaraṃ tassa dvādasayojanasatāni, bahalantena cha yojanasatāni. sīsaṃ navayojanasataṃ lalāṭaṃ tiyojanasataṃ bhamukantaraṃ paññāsayojanaṃ ghānaṃ tiyojanasataṃ mukhaṃ yojanasataṃ gambhīraṃ hatthatalapādatalānaṃ puthukā dviyojanasatā aṅgulipabbāni paṇṇāsayojanāni. so hi candimasuriye virocamāne disvā issāpakato tesaṃ gamanavithiṃ otaritvā mukhaṃ vivaritvā tiṭṭhati. candavimānaṃ vā suriyavimānaṃ vā tiyojanasatike mahāniraye pakkhitaṃ viya hoti. vimāne adhivatthā devata maraṇabhayatajjitā ekappahārena viravanti. so pana vimānaṃ kadāci hatthena chādeti kadāci hanukassa heṭṭhā pakkhipati kadāci jivhāya<pb n="192"/> parimajjati. kadāci gaṇḍakārakaṃ bhuñjanto viya kapolantare ṭhapeti. etaṃ pana vāre tuṃ na sakkoti. sace māressāmīti gaṇḍe katvā tileyya matthakaṃ pissa bhinditvā nikkhameyya ākaḍḍhitvā vā onameyya, tasmā vimānena saha gacchati. te pana candimasuriyā evaṃ sineru dakkhiṇe ca pariharantā vicaranti. idaṃpi rāhugāhakaṃ veditabbaṃ.</p>
         
         <p>evaṃpi cakkavāḷāni nāma hi anantāni yeva aññehi aparimāṇāni ettakāni jānituṃ na sakkuṇeyyāni bhagavantaṃ ṭhapetvā jānituṃ. tathā hi bhagavā tāni anantena buddhañāṇena aññāsi. ananto ākāso ananto sattakāyo anantāni cakkavāḷānīti tividhaṃ anantabuddhañāṇaṃ paricchinditvā sayaṃ pi anantattā yāvattakaṃ ñeyyaṃ tāvattaka ñāṇaṃ lokavattakaṃ ñāṇaṃ tāvattakaṃ ñeyyaṃ, pariyantikaṃ ñāṇaṃ, pariyantikaṃ ñeyyaṃ. tena vuttaṃ ettakaṃ ṭhānaṃ tathāgato iccheyya, yāvattakaṃ ñeyyaṃ tāvattakaṃ ñāṇaṃ, yāvattakaṃ ñāṇaṃ tāvattakaṃ ñeyyaṃ, ñeyyānuparivattakaññāṇaṃ ñāṇānuparivattakaṃ ñeyyanti imināpakārena buddhavisayo<pb n="193"/> hoti. idaṃ upamaṃ āharati koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṃ sāsapaṃ pakkhipitvā sabbepi sasapāparikkhayaṃ gaccheyya. tath’ eva puratthimāya vā pacchimāya vā disāya cakkavāḷāni na gaccheyya dakkhiṇadisāya vā uttaradisāyapi es’ eva nayo evaṃ anantāni cakkavāḷāni vā aparimāṇāni, anantesu cakkavāḷesu aparimāṇesu anantāni sattanikāyāni aparimāṇāni vā bhūtā vā pāṇā vā anantaparimāṇā vāpi, anantesu cakkavāḷesu devalokabrahmalokā vā sabbe indā sabbe brahmāno sabbe brahmapārisādayo vā anantā aparimāṇā vā bhummaṭṭhaākāsaṭṭhacātumahārājikādayo sabbe devā saṃvijjantīti vuttaṃ. tasmā imasmiṃ cakkavāḷe āgamma dasasahassacakkavāḷadevā sakkādayo vā bhagavato dhammaṃ suṇanti ca paṭiggahetvā sakaṭṭhānam eva gacchanti. idaṃ pi sesesu nayesu pi suttesu daṭṭhabbaṃ. iti sādhujanapasādajanasādāvahanatthāya pītipāmojjanatthāya vā paññāvaḍḍhanavipullatthāya candimasuriyadīpaniyākate lokajotaratanagaṇṭhe kate catuttho paricchedo.</p><pb n="194"/>
         </div>   
         </div>
         
         <div type="chapter" n="V" xml:id="tāvatiṃsabhavanamanussadevatādigatidīpanī">
         <head>V. tāvatiṃsabhavanamanussadevatādigatidīpanī</head>
            
         <div type="subchapter" n="1" xml:id="tāvatiṃsabhavanaṃ">
         <head>tāvatiṃsabhavanaṃ</head>
         
         <p>tāvatiṃsabhavanaṃ dasasahassayojanan ti ettha idaṃ jānitabbaṃ tetiṃsa sahapuññakārino ettha nibbattāti taṃ sahacaritaṭṭhānaṃ tetiṃsa. so devatānaṃ tetiṃsānaṃ nivāso vā ti tāvatiṃsā devā. tesaṃ bhavanaṃ tāvatiṃsabhavanaṃ. tathā hi maghamāṇavena va saddhiṃ calagāme kālaṃ katvā tattha uppanne tetiṃsadevaputte upādāya devalokassa ayaṃ paṇṇatti jātā ti vadanti. athavā yasmā sesacakkavāḷesupi chakāmāvacaradevalokā atthi. vuttaṃ pi c’ etaṃ sahassaṃ cātumahārājikānaṃ sahassaṃ tāvatiṃsānan ti. tasmā nāmapaññattiyeva sā tassa devalokassā ti veditabbā. dasasahassayojanan ti idaṃ pana sakkapuraṃ sanadhāya vuttanti veditabbaṃ. tathā hi tāvatiṃsakāyikā devā atthi pabbataṭṭhakā atthi ākāsaṭṭhakā. tesaṃ paramparācakkavāḷapabbataṃ pattā. tathā cātumahārājikānaṃ tāvatiṃsānaṃ yāmādīnaṃ. ekadevalokepi hi devana paramparācakkavāḷapabbataṃ appattā nāma natthi. idaṃ pana tāvatiṃsabhavanaṃ sinerussa uparitale dasasahassayojanike ṭhāne patiṭṭhitanti veditabbaṃ.</p>
         
         <p>tassa pācīnapacchimadvārānaṃ antaraṃ yojanasahassaṃ hoti. tathā dakkhiṇuttarādvārānaṃ. taṃ kho pana nagaraṃ dvārasahassayuttaṃ ahosi. tañ ca ārāmapokkharaṇipaṭimaṇḍitaṃ. tassa majjhe tiyojanasatubbedhehi dhajehi paṭimaṇḍito sattaratanamayo sattayojanasatubbedho<pb n="195"/> sakkassa vejjayanto nāma pāsādo. tattha suvaṇṇayaṭṭhīsu maṇidhajā ahesu. maṇiyaṭṭhīsu suvaṇṇadhajā. pavāḷayaṭṭhīsu pavāḷadhajā. sattaratanamayayaṭṭhīsu sattaratanadhajā. diyaḍḍhayojanasatāyāmo vejjayanto nāma ratho hoti. tathā hissa pacchimanto paṇṇāsayojano majjhe rathapañjaro paṇṇāsayojano rathasandhito paṭṭhāya yāva rathasīsā paṇṇāsayojaniko. . tadeva pamāṇaṃ diguṇaṃ katvā tiyojanasatāyāmoti vadanti. tattha yojanapallaṅko majjhe tiṭṭhati. tattha tiyojanikasetachattaṃ etasmiyeva yuge sahassaājaññayuttā sesālaṅkarassa pamāṇaṃ natthi. dhajo panassa aḍḍhateyyayojanasatāni uggato. yassa vātāpahatassa pañcāṅgitaturiyassa gītasaddo va niccharati. rathasaddo ca dhajasaddo ca ājaññasaddo ca ekato hutvā samantā asunipātasaddo viya hoti. sakkassa panassa erāvaṇṇo nāma hatthī diyaḍḍhayojanasatiko so pi devaputtoyeva, na hi devalokasmiṃ tiracchānagatā nāma hoti. tasmā so uyyānaṃ kīḷantthāya nikkhamanakāle attabhāvaṃ vijahitvā diyaḍḍhayojanasatiko erāvaṇṇo nāma hatthī hoti. so tetiṃsakumbhe māpeti āvaṭṭena gāvutaṃ aḍḍhayojanapamāṇe sabbesaṃ majjhe sakkassa atthāya sudassanaṃ nāma tiṃsayojanikaṃ kumbhaṃ māpeti.<pb n="196"/> tassa upari dvādasayojaniko ratanamaṇḍapo hoti. tattha maṇḍape antarantarā sattaratanamayā yojanubbedhā dhajā uṭṭhahanti. tattha pariyante kaṃsatālakiṃkaṇikajālā olambanti. yassa mandavāteritassa pañcāṅgikaturiyasaddasamamisso dibbasaṅgītasaddo viya ravo niccharati. maṇḍapamajjhe sakkassa yojaniko maṇipallaṅko paññatto hoti tattha sakko nisinno. tetiṃsakumbhānaṃ ekekasmiṃ kumbhe sattadante māpeti. tesu eko paṇṇāsayojanikāyāmo. ekekasmiṃ ca dante satta pokkharaṇiyo honti. ekekāya pokkharaṇiyā sattapadumanigaccho ekekasmiṃ gacche satta satta pupphāni honti. ekekassa pupphassa satta pattāni. ekekasmiṃ patte satta satta devadhītaro naccanti. evaṃ samantā paṇṇāsayojanaṭṭhāne hatthidantesu naccasamajjaṃ hoti. nandā pana nāma pokharaṇī paññāsayojanāni, pañcasatayojanikātipi vadanti. cittalatāvanaṃ pana saṭṭhiyojanikaṃ, pañcayojanasatikanti vadanti. taṃ pana dibbarukkhasahassapaṭimaṇḍitaṃ, tathā nandavanaṃ pārusakavanañca. sakko panettha accharāsaṅghaparivutto saṭṭhiyojanaṃ suvaṇṇamayaṃ mahāvithiṃ uttaritvā nakkhattaṃ kīḷanto nandavanādīsu vicarati. pārichattako pana koviḷāro samantā yojanasataparimaṇḍalo pañcadasayojanaparimāṇo khandho yojanasatubbedho tassa mule saṭṭhiyojanayāmā paññāsayojanavitthārā pañcadasayojanubbedhā jayakusumapupphavaṇṇaṃ paṇḍukambalasilā. yassa onāmatāya sakkassa nisinnassa upaḍḍhakāyo anupavisati uṭṭhitakāle taṃ ṭhānaṃ paripūreti.</p><pb n="197"/>
         
         <p>sudhammā nāma devasabhā āyāmato ca vitthārato tiyojanasatikā parikkhepato navayojanasatikā ubbedhato pañcayojanasatikā. tassā phalikamayā bhūmi. thambhatulāsaṅghāṭādīsu vāḷarūpādisaṅghaṭṭanakāṇiyo maṇimayā. suvaṇṇamayā thambhā. rajatamayā thambhaghaṭakā saṅghāṭañca. pavāḷamayāni vāḷarūpā sattaratanamayā gopāṇasiyo ca pakkhapāsā ca mukhavaṭṭi ca. indanīlaiṭṭhakāhi chadanaṃ. sovaṇṇamayaṃ chadanapiṭṭhaṃ. rajatamayā thūpikā. āsāvatī nāma ekā latā atthi. sā pupphissatīti devā vassasahassa upaṭṭhānaṃ gacchanti. pārichattake pupphimāne ekavassaṃ upaṭṭhānaṃ gacchanti. te tassa paṇḍapalāsādibhāvato paṭṭhāya attamanā honti. yathāha yasmiṃ bhikkhave samaye va devānaṃ tāvatiṃsānaṃ pārichattako koviḷāro paṇḍupalāso hoti, attamanā bhikkhave devā tāvatiṃsā tasmiṃ samaye honti. paṇḍupalāso khodāni pārichattako koviḷāro na cirassaṃ sannapalāso pupphito bhavissatīti ādiṃ. sabbaphāliphullassa pana pārichattakassa koviḷārassa mahantā pañcayojanasatāni ābhā pharati, anuvāti yojanasataṃ gandho gacchati. pupphite pārichattake ārohanakiccaṃ vā aṅkulaṃ nāmanakiccaṃ vā pupphāharaṇatthaṃ caṅkoṭakakiccaṃ vā natthi. kantikavāto uṭṭhahitvā pupphāni vaṇḍato kantati. sampaṭicchannavāto tāni sampaṭicchati. pavesanakavāto sudhammaṃ devasabhaṃ paveseti. sammajjanakavāto purāṇapupphāni nīharati. santharaṇakavāto pattakaṇṇikakesarāni rañjento santharati. majjhe ṭhāne dhammāsanaṃ hoti. yojanapamāṇo ratanapallaṅko. tassa upari dhāriyamānaṃ tiyojanikaṃ setachattaṃ. tadanantaraṃ sakkassa devarañño āsanaṃ attharati tato dvattiṃsadevaputtānaṃ tato aññesaṃ mahesakkhadevatānaṃ pupphakaṇṇikā va āsanaṃ<pb n="198"/> hoti. devā devasabhaṃ pavisitvā nisīdanti. tato pupphehi reṇuvaṭṭi uggantvā upari kaṇṇikaṃ āhacca nipattamānā devatānaṃ tigāvutappamāṇaṃ attabhāvaṃ sākhāhi parikammasajjitaṃ viya karoti. tesaṃ sā kīḷā catūhi māsehi pariyosānaṃ gacchati. iti imāhi sampattīhi samannāgataṃ tāvatiṃsabhavanaṃ bhagavatā sabbathā viditanti veditabbaṃ. iti ayaṃ tāvatiṃsakathā veditabbā.</p>
            
         <p>asurabhavananti ettha idaṃpi jānitabbaṃ. tattha devā viya na suranti na īsanti na virodhentīti asurā. surā nāma devā tesaṃ paṭipakkhāti vā asurā. sakko kira calagāmake magho nāma māṇavo hutvā tetiṃsapurise gahetvā kalyāṇakammaṃ karoti sattavattapadāni pūretvā tattha kālaṃ katvā devaloke nibbattati saddhiṃ parisāya. tato pubbadevā āgantukadevaputtā āgatā sakkāraṃ nesaṃ karomāti vatvā dibbaṭṭhānāni upanāmesu upaḍḍharajjena ca nimantesu. sakko upaḍḍharajjena asantuṭṭho ahosi. atha nevāsikā āgantukasakkāraṃ karomāti ganḍupānaṃ visajjayiṃsu. ganḍupānaṃ nāma madhuti vuccati. so kira ativiya madhuro maddaniyo eko madhuviseso. so pi sakkaparisāya saññaṃ adāsi mārisā mā gaṇḍupānaṃ nivittha pivanākāramattameva dassethāti. tathā akasuṃ. nevāsikadevaputtā suvaṇṇasarakehi upanītagaṇḍupāna yāvadatthaṃ pivitvā mattā tattha tattha suvaṇṇapaṭhaviyaṃ patitvā sayiṃsu. gaṇhatha dhutte haratha dhutteti te pādesu<pb n="199"/> gāhāpetvā sinerupāde khippāpeti. sakkassa paññatejena tadanuvattakāpi sabbe tath’ eva patiṃsu. te sineruno vemajjhattakāle saññaṃ labhitvā tātā na suraṃ pivimhāti āhaṃsu. tato paṭṭhāya asurā nāma jāti. atha nesaṃ kammapaccayautusamuṭṭhānaṃ sinerussa heṭṭhimatale dasayojanasahassaṃ asurabhavanaṃ nibbattati pārichattakapaṭicchanabhūtāya citrapātaliyā upasobhitaṃ. sakko tesaṃ nivattitvā anāgamanatthāya ārakkhaṃ ṭhapesi. yaṃ sandhāya vuttaṃ antarā dvinnaṃ ayujjhapurāṇaṃ pañcavidhā abhirakkhā uragakaroṭi payassa mahārimaddanayuddhā caturo ca mahatthāti. tattha dvinnaṃ ayujjhapurāṇanti dvinnaṃ devasuranagarānaṃ antarāti attho.</p>   
         
         <p>dve kira nagarāni yuddhena gahetuṃ asakkuṇeyyatāya ayujjhapurāni nāma jātini. yadā hi asurā balavanto honti, atha devehi palāyitvā devanagaraṃ pavisitvā dvāre pidahite asurānaṃ satasahassapi kiñci kātuṃ na sakkoti. yadā devā balavanto honti, abhāsurehi palāyitvā asuranagaraṃ pavisitvā dvāre pidahite sakkānaṃ satasahassapi kiñci kātuṃ na sakkoti. iti imāni dve nagarāni ayujjhapurāni nāma. tesaṃ antarā etesu uragādīsu pañcasu ṭhānesu sakkena ārakkhā ṭhapitā. tattha uragasaddena nāgā gahitā. te udake mahabbalā honti. sinerussa paṭhamāḷinde etesaṃ ārakkhā. karoṭisaddena supaṇṇā gahitā. tesaṃ kira karoṭi nāma pānabhojanaṃ. tena nāmaṃ labhiṃsu. dutiyāḷinde tesaṃ ārakkhā. payassapahārīsaddena kumbhaṇḍā gahitā. dānavarakkhasā kira te. tatiyaḷinde tesaṃ ārakkhā. madanayuddhasaddena yakkhā gahitā. visamacārino<pb n="200"/> kira te yuddhasoṇḍā. cattuthāḷinde tesaṃ ārakkhā. caturo ca mahattāti cattāro mahārājāno vuttā. te hi sinerussa tasmiṃ passe yugandharādīsu pañcasataparittadīpaparivāre mahādipe ca pasāsītabbassa mahato atthavasena mahatthāti vuccanti. pañcamāḷinde tesaṃ ārakkhā. te pana asurā āyuvaṇṇayasaissariyasampattīhi tāvatiṃsasadisā va. tasmā antarā attānaṃ ajānitvā pātaliyā pupphitāya nayidaṃ devanagaraṃ tattha pārichattako pupphati. idha pana cittapātalī jarasakkenamhā suraṃ pāyetvā vañcitā devanagaraṃ no gahitaṃ gacchāma tena saddhiṃ yujjhissāmāti hatthiassarathesu āruyha suvaṇṇarajaṭamaṇiphalākāni gahetvā yuddhasajjā hutvā asurabheriyo vādentā mahāsamudde udakaṃ dvidhā bhinditvā uṭṭhahanti. te deve vassante vammikamakkhikā vammikaṃ viya sineru abhiruyhituṃ ārabbhanti. atha nesaṃ paṭhamaṃ nāgehi saddhiṃ yuddhaṃ hoti. tasmiṃ kho pana yuddhe kassaci chavi vā cammaṃ vā chijjati na lohitaṃ uppajjati. kevalaṃ kumārikānaṃ dārumeṇḍakayuddhaṃ viya aññamaññaṃ santāsanamattameva hoti. koṭisatāpi koṭisahassāpi nāgā tehi saddhiṃ yujjhitvā asurapuraṃ yeva pavesetvā nivattanti. sace pana asurā balavantā honti. atha nāgā osakkitvā dutiye āḷinde supaṇṇehi saddhiṃ ekato hutvā yujjhanti. esa nayo supaṇṇādīsu.</p>
         
         <p>yadā pana tāni pañcaṭhānāni asurā maddanti. tadā ekato sampiṇḍitāni pañcabalāni osakkanti. atha cattāro mahārājāno gantvā sakkassa pavuttiṃ ārocenti. sakko tesaṃ vacanaṃ sutvā diyaḍḍhayojanasatikaṃ vejjayantarathaṃ āruyha sayaṃ vā nikkhamati ekaṃ devaputtaṃ vā peseti. ekasmiṃ pana divase eva nikkhamitvā asure yuddhena abbhuggantvā samudde<pb n="201"/> pakkhipitvā catūsu dvāresu attano sadisaṃ paṭimaṃ māpetvā ṭhapesi. tasmā asurā nāgādayo jinitvā āgatāpi indapaṭimaṃ disvā sakko nikkhamantoti palāyanti. evaṃ surasaṅgāme vattamāne veppacitti nāma sabbajeṭṭhako asurindo asure āṇāpesi sace mārisā devatāyo parājeyya sakkaṃ devānamindaṃ gahetvā dvīsu hatthesu pādesu kaṇṭhaṃ cāti pañcahi bandhanehi bandhitvā mama santika āneyyāthāti. sakkopi tath’ eva āṇāpesi.</p>
         
         <p>atha ekadivase saṅgāme pavattamāne asurā parājayiṃsu, veppacittiṃ asurindaṃ gahetvā pañcabandhanehi devasaṅkhalikāya bandhitvā sakkassa devarañño santikaṃ nayiṃsu. devasaṅkhalikā nāma nāḷikasuttaṃ viya makkaṭajālasuttaṃ viya cakkhussāpāthaṃ āgacchati iriyāpathaṃ nirundhati, chedanaṃ vā neva vāsiyā vā pharasunā sakkoti, tehi pana cittena vijjhati cittena muccati. veppacitti pana bandhitvā nisīdāpito asabbhāhi pharusāhi vācāhi sakkaṃ devānamindaṃ akkosati corosi bālosi muḷhosi oṭṭhosi goṇosi gadrabbhosi nerayikosi tiracchānagatosi natthi tuyhaṃ sutati dugatiyeva tuyhaṃ pāṭikaṅkhitabbāti imehi dasahi akkosavatthūhi akkosati. jarasakka<pb n="202"/> na tuvaṃ sabbakāle jinissasi yadā asurānaṃ jayo bhavissati tadā taṃpi evaṃ bandhitvā asurabhavanassa dvāre nipajjāpetvā pothessāmīti ādīni vatvā tajjetvā paribhāsati. sakko pana vijitavijayo na taṃ manasikaroti. mahāpaṭiggahaṇaṃ panassa matthakeva vidhunanto sudhammadevasabhaṃ pavisati ceva nikkhamati ca. atha mātalisaṅgāhako cintesi kiṃ nu kho esa sakko imāni pharusavacanāni bhayena titikkhati udāhu adhivāsanakhantiyā samannāgato vimaṃsanto imaṃ gātham āha.</p>
         
         <lg><l>bhayā nu maghavā sakka dubbalyā nu titikkhasi</l>
         <l>suṇanto pharusaṃ vācaṃ sammukhā vepucittino ti.</l></lg>
         
         <p>atha sakko devarājā attano khantibalaṃ dīpento imā gāthā abhāsi.</p><pb n="203"/>
         
         <lg><l>nāhi bhayā nu dubbalā khamāmi veppacittino</l>
         <l>kathaṃ hi mādiso viññū bālena paṭisaṅyujje</l>
         <l>yo have balavā santo dubbalassa titikkhati</l>
         <l>tamāhu paramaṃ khantiṃ niccaṃ khamati dubbalo</l>
         <l>tass’ eva tena pāpiyo yo kuddhaṃ paṭikujjhati</l>
         <l>kuddhaṃ apaṭikujjhanto saṅgāmaṃ jetaṃ dujjayaṃ</l>
         <l>ubhinnam itthaṃ carati attano ca parassa ca</l>
         <l>paresaṃ kupitaṃ ñatvā yo santo upasammatī ti.</l></lg>
         
         <p>tattha paṭisaṃyujjeti paṭiphareyya. evaṃ sakko attano khantibalaṃ vaṇṇetvā sapathaṃ karohi me vepacitti adubhayāti āha. tato sapathaṃ karonto veppacitti asurindo imaṃ gātham āha.</p>
         
         <lg><l>yaṃ musā bhaṇato pāpaṃ yaṃ pāpaṃ ariyupavādino</l>
         <l>mittaduno ca yaṃ pāpaṃ yaṃ pāpaṃ akataññuno</l>
         <l>tameva pāpaṃ phussatu yo te dubbhe sujampatī ti.</l></lg><pb n="204"/>
         
         <p>tattha yaṃ musā bhaṇato pāpanti imasmiṃ paṭhamakappike cetiyarañño pāpaṃ sandhāyāha. pāpaṃ ariyūpavādinoti kokālilassa viya pāpaṃ. mittaduno ca ya pāpanti mahākampijātake mahāsattaduṭṭhacittassa pāpaṃ. yaṃ pāpaṃ akataññunoti devadattasadisassa akataññuno pāpaṃ. imāni kira imasmiṃ kappe cattāri mahāpāpāni.</p>
         
         <p>evaṃ tena sapathe kate sakko taṃ visajjesi. devāsurasaṅgāmo pana yebhuyyena mahāsamuddapiṭṭhe hoti. cakkavāḷamahāsamuddapiṭṭhiyaṃ rajaṭapattavaṇṇe vālikāpulline vā paṇṇasālāsu sīlavanto kalyāṇadhammā bahulā isayo pubbe nivasanti. asurānaṃ sabbakālaṃ jayo na hoti bahuvāre parājayo ca hoti. te devāhi parājikā paṇayantā isīnaṃ assampadānaṃ gacchantā, sakko imehi saddhiṃ mantetvā amhe nāseti gaṇhathāti puttahatāya puttehi kupitā assamapade pānīyaghaṭaṃ caṅkamapaṇṇasālādīni vidhaṃsenti. isayo araññato phalāphalaṃ ādāya āgatā disvā dukkhena pākatikaṃ karonti. te punappunaṃ tath’ eva vināsenti. tato isayo tesaṃ saṅgāmo paccupaṭṭhitoti sutvā evaṃ cintayiṃsu devā dhammikā asurā adhammikā jitehipi asurehiyeva amhākaṃ bhayaṃ uppajjati. yannūnaṃ mayaṃ sambaraṃ asurindaṃ upasaṅkamitvā abhayadānaṃ yāceyyāmāti. te sambaraṃ asurindaṃ upasaṅkamitvā gāthāya ajjhabhāsiṃsa.</p>
         
         <lg><l>isayo sambaraṃ pattā yācanti abhayadakkhiṇaṃ</l>
         <l>kāmaṃ karohi te dātu bhayassa ca abhayavā ti.</l></lg><pb n="205"/>
         
         <p>tattha abhayadakkhiṇanti abhayadānaṃ kāmaṃ karohīti icchitaṃ karohi. bhayassa abhayassa vāti bhayaṃ vā abhayaṃ vā. sambaro āha.</p>
         
         <lg><l>isīnaṃ abhayaṃ n’ atthi duṭṭhānaṃ sakkasevitaṃ</l>
         <l>abhayaṃ yācamānānaṃ bhayam eva dadāmi vo ti.</l></lg>
         
         <p>tattha duṭṭhānanti viruddhānaṃ. atha te isayo taṃ abhisamantā gāthādvayam āhaṃsu.</p>
         
         <lg><l>abhayaṃ yācamānānaṃ bhayam eva dadasi no</l>
         <l>paṭiggaṇhāma te etaṃ abhayaṃ hotu te bhayaṃ</l>
         <l>yādisaṃ vapate bījaṃ tādisaṃ harate phalaṃ</l>
         <l>kalyāṇakārī kalyāṇaṃ pāpakārī ca pāpakaṃ</l>
         <l>pavuttaṃ kathaṃ te bījaṃ phalaṃ paccanubhossatī ti.</l></lg><pb n="206"/>
         
         <p>tattha pavuttanti khette patiṭṭhāpitaṃ. evaṃ te isayo taṃ abhisapitvā tassa purato antarahitā samuddatīre paṇṇakuṭīsu pātarahesuṃ. atha sambaro asurindo tehi abhisapitakālato paṭṭhāya divādivassa tikkhattuṃ ubbhijjati. so hi sāyamāsabhattaṃ bhuñjitvā sayanaṃ abhiruyha nipanno niddāyaṃ okkantamattāya samantā phuṭṭhatattā sattisatena pahato viya ravanto uṭṭhahati. dasasahassayojanaṃ asurabhavanaṃ kimidanti saṅkhobhaṃ āpajjati. atha naṃ te āgantvā kimidanti pacchanti. so na kiñci katheti. dutiyayāmānādīsu ese va nayo. iti asurānaṃ mā bhāya mahārājāti assāsenatānaṃ yeva aruṇaṃ uggacchati. kappeti pavedheti. te nevassa veppacittīti aparaṃ nāma udapādi. asurā veppacitti mahārājādayo tesaṃ bhavanaṃ asurabhavanaṃ. taṃ pana āyāmato ca vitthārato dasasahassaṃ yojanaṃ asuravimānaṃ uyyānaārāmapokkharaṇisaragāmanigamanagarapaṭimaṇḍitaṃ tāvatiṃsabhavanasadisaṃ suvaṇṇarajatavālukākiṇṇaṃ ca sineruno heṭṭhimatale ṭhitaṃ, tikuṭānaṃ vemajjhe ṭhitaṃ asurabhavanaṃ. athavā evaṃ sineruno heṭṭhā tikuṭānaṃ vemajjhake suvaṇṇabālukāpiṭṭhe asurānaṃ puraṃ nāma. tassa upari tāvatiṃsabhavanaṃ devānamindassa, tesaṃ ayujjapurānaṃ dvinnaṃ antare ca aṭṭhasaṭṭhisahassāni ekalakkhayojanaṃ hoti. iti ayaṃ asurabhavanadīpanakathā veditabbā.</p>
         
         <p>dve asītiyojanasahassāni ajjhogāḷho tāvad eva ca uggato cakkavāḷapabbato ekā lokadhātu sinerupabbatarājā caturāsītisahassāni ajjhogāḷhaṃ mahaṇṇave accuggataṃ tāvad eva, sattaparibhaṇḍapabbataṃ ca sasamuddacandimasuriyaṃ catumahādipaṃ samahārukkhaṃ sahimavantapabbataṃ<pb n="207"/> parikkhipitvā vaṭṭākārena tiṭṭhati. etthantarena ito paṭhavito upari dvecattāḷīsāya yojanasahassesu ca cātumahārājikā devā tiṭṭhanti. ito upari caturāsītiyojanasahassesu tāvatiṃsā devā tiṭṭhanti. tato tāvatiṃsabhavanato upari caturāsītiyojanasahassesu yāmā devā tiṭṭhanti. tato upari caturāsītiyojanasahassesu tussitā devā tiṭṭhanti. tato upari aṭṭhāsītiyojanasahassesu nimmānaratī devā tiṭṭhanti. tato upari dvāsītiyojanasahassesu paranimmitavasavatī devā tiṭṭhanti. yathāha. ito manussalokato brahmalokassaṭṭhānaṃ uccataraṃ hoti. seyyathāpi nāma puriso brahmaloke ṭhapetvā so kira kuṭāgāramattaṃ pāsāṇaṃ heṭṭhā adhokhitto vā sobadaraṭṭhimatto pāsāṇo catūhi māsehi paṭhavitalaṃ pāpuṇāti. evameva kho bhikkhave ito brahmapārisajjā brahmaparohitā mahābrahmā devā evaṃ ārakā honti. yathā mahābrahmā hi tadviguṇā parittābhā appamānābhā ābhassarā devā. yathā ābhassarehi tadviguṇā parittasubhā appamānasubhā subhakiṇhā. yathā subhakiṇhāhi tadviguṇā vehapphalā asaññitasattā devā tato tadviguṇā sesesu kātabbā. vuttaṃ hi.</p>
         
         <p>vasavattito yāva brahmapārisajjānaṃ antaraṃ aṭṭhāraseva lakkhāni chatiṃsasahassayojanaṃ iti ñātabbaṃ viññunā hi nayaññunā. pārisajjato parittābhā<pb n="208"/> antaraparimāṇato ekavīsañca lakkhāni chaḷāsītisahassakaṃ catusatañ ca yojanaṃ viññātabbaṃ nayaññunā. parittābhā brahmalokā parittasubhā pana pañcavīsatilakkhāni chatiṃsañca sahassakaṃ aṭṭhasatañ ca yojanaṃ bhavatīti vijāniyāti. parittasubhato yāva vehapphulaantaraṃ aṭṭhavīsañca lakkhāni sattasītisahassakaṃ adhikaṃ dvisatabbo va yojanānaṃ pamāṇato. avihāto yāva atappaantaraṃ parimāṇato pañcatiṃseva lakkhāni aṭṭhāsīti sahassakaṃ. atappā sudassānantaraṃ parimāṇato navatiṃsalakkhāni aṭṭhatiṃsasahassakaṃ catusatañ ca yojanāni bhavanti vijāniyā. sudassāsudassinantaraṃ parimāṇato dvācattāḷīsalakkhāni aṭṭhāsītisahassakaṃ aṭṭhasatañ ca viññeyyaṃ. sudassito akaniṭṭhā antaraṃ parimāṇato chacattāḷīsalakkhāni adhikaṃ dvisatabbo va yojanāni bhavantīhi. akaniṭṭhā tu rūpabhūmikā pana navacattāḷīsalakkhāni navasītisahassakaṃ adhikaṃ chasatabbo va yojanāni bhavantihi. pathamārūpato yāva dutiyā rūpabhūmikā tepaññāsañca lakkhāni cattāri nahutāni ca. dutiyārūpato tatiyā rūpabhūmikā chapaññāsañca lakkhāni naveva nahutāni ca catusatañ ca viññeyyaṃ yojanānaṃ pamāṇato. tatiyārūpato yāva cattuthā rūpabhūmikā saṭṭhisatasahassāni cattāri nahutāni ca yojanāni bhavantīhi. yathā vuttaṃ sabbabhavagge ṭhatvāna kuṭāgārasamāsilā pātitā tīhi vassehi dvemāsehi<pb n="209"/> aṭṭhahi rattindivehi adhikaṃ catuvīsaṃ ghaṭīhi ca paṭhavitalaṃ cāti. sabbabhavagge ṭhapetvāna pātitā mahati silā catumāsapañcadine paññāsaghaṭīhi tu ākiñcimhi ampattā tatiyārūpabhūmiyaṃ. tato mahati silā pātikā te māse ekavīsatidinehi pañcadasahi ghaṭīhi adhikehi tu paṭhamārūpabhūmiyaṃ sampattā iti viññeyyaṃ. tato tu pātitā pana temāsaṃ terasadinaṃ sattapaññāsanādīhi akaniṭṭhamhi sampattā. tato nipātitā silā temāsaṃ chadivasehi navasiṃsaghaṭīhi ca pāpuṇe sudassībhūmiṃ. tato nipātitā silā dvemāsekūnavīsatirattīhi vīsanādīhi pattā ca sudassābhūmiyaṃ. tato nipātitā silā dvemāsehi dveasītidinehi tīhi ghaṭīhi atappābhūmiṃ pāpuṇi. tato nipātitā silā dvīhi māsehi catudasadinehi pañcacattāḷīsa ghaṭīhi avihābhūmiṃ pati. avihamhā pātitā sā dvīhi māsehi sattahi rattīhi sattavisehi sattavisehi ghaṭīhi adhikehi vehapphalaṃ sapattā. tato nipātitā pana dvemāsanavanādīhi tatiyajjhānabhūmiyaṃ sampattā iti ñātabbā paṇḍitena na yaññunā. tato nipātitā sesā catumāsehi bhūmiyaṃ dutiyajjhānamhi pattā, evaṃ hi tīhi vassehi dvemāsaṭṭhadinehi catuvīsatinādī ca paṭhavitalaṃ sampāpuṇi. tattha brahmapārisajjā<pb n="210"/> brahmaparohitā mahābrahmāti imā tisso paṭhamajhānabhūmiyo ekasmā tiṭṭhanti. na uparupari tato. parittābhā appamānābhā ābhassarāti imā tisso dutiyajjhānabhūmiyo nāmete pi ekasmā tiṭṭhanti. parittāsubhā appamāṇasubhā subhakiṇhāti imā tisso tatiyajjhānabhūmiyo nāma te pi ekasmā tiṭṭhanti. vehapphalā asaññī sattāti imā dve cattuthajjhānabhūmi nāma, tassa asaññisattassa cittameva natthi paṭimārūpo viya kiñci na jānāti tañ ca dvādasayojanaṃ brahmarūpameva brahmavimāne tiṭṭhati hoti. imā hi avihādayo pañca suddhāvāsā nāma, te rūpabrahmā nāma uparupari ṭhitā honti. cattāri arūpāni nāma tāni uparupari ṭhitāni, sabbupari cattāro arūpalokā nāma, tesaṃ rūpakāya appamattaṃpi natthi brahmavimāne cittameva tiṭṭhati pattamakkhanatelaṃ viya hoti. tato uparupari aññaṃ natthi anantaṃ ajaṭākāsaṃ aparimānanti daṭṭhabbaṃ. iti ayaṃ bhavaggabrahmavaṇṇanā veditabbā.</p>
         </div>   
         
         <div type="subchapter" n="2" xml:id="nirayakathā">
         <head>nirayakathā</head>
         
         <p>ito jambudīpato heṭṭhā dasahi yojanasahassehi yamalokanirayo hoti. yamalokā heṭṭhā sañjīvo, sañjīvā kālasutto kālasuttā saṅghāṭo saṅghāṭā roruvo roruvā mahāroruvo mahāroruvā upatāpo upatāpā mahātāpo mahātāpā mahāavicito paṭipāṭiyā tiṭṭhati. ete aṭṭhamahānirayā, te sabbepi catukaṇṇā<pb n="211"/> catudvārā ayobhūmiyo ayobhittiyo ayasā paṭisaṅkujjitā abbhantarena yojanasatubbedhā yojanasatā yāmavitthārā ekamākā bhitti navayojanabahalā, te sabbepi kappaṭṭhitikā agginā nirantarujalitā honti. avicimahānirayo dasasahassayojanappamāṇo. sañjīvanirayassa hi ekamekasmiṃ passe cattāro cattāro soḷasa soḷasa ussadanirayā honti. evaṃ sañjīvanirayaṃ parivāretvā ṭhitā soḷasa ussadanirayā veditabbā. sesanirayaṃ mahānirayaṃ parivāretvā tattakāyevāti aṭṭhavīsādhikasataṃ hoti. mahānirayehi chatatiṃsādhikāni hoti. tato yamalokato heṭṭhā dasayojanasahassehi avīcimahānirayo hoti. ettha ca avīcimahānirayassa abbhantaraṃ āyāmato ca vitthārato ca navayojanasataṃ hoti. lohapaṭhavīlohachadanaṃ ekekā bhitti navanavayojanikā hoti. puratthimāya bhittiyā sā aggijālā uṭṭhahitvā pacchimabhittiṃ gahetvā taṃ vinijjhitvā purato yojanasataṃ gacchati. sesadisāsupi es’ eva nayo. evaṃ pariyantavasena āyāmato ca citthārato ca aṭṭhārasayojanādhikāni tīṇi yojanasatāni honti. parikkhepena navayojanasatāni catupaṇṇāsayojanāni. samantato pana ussadanirayehi saddhiṃ dasasahassayojanaṃ hoti. kasmā panesa narako avīcīti saṅkhayaṃ gatoti. vīci nāma antaraṃ vuccati. tattha aggijālānaṃ vā sattānaṃ dukkhassa vā antaraṃ natthi tasmā so avīcīti saṅkhayaṃ gato. tassa hi puratthimabhittito aggijālā uṭṭhahitvā tā sabbā yojanasatappamāṇaṃ gantvā bhittiṃ vinijjhitvā purato yojanasataṃ gacchati. sesadisāsu es’ eva nayo.</p><pb n="212"/>
         
         <p>evaṃ jālānaṃ nirantarato avīci, abbhantare panassa yojanasatike ṭhāne nāḷiyaṃ koṭetvā puritaṃ piṭṭhaṃ viya sattā nirantarā, imasmiṃ ṭhāne sattā atthi imasmiṃ natthīti na vattabbaṃ. gacchantānaṃ nipannānaṃ paccamānānaṃ anto natthi, gacchante vā ṭhite nisinne vā nipanne vā na bādhenti. evaṃ taṃ sattānaṃ nirantaratāya avicī. kāyadvāre pana cha upekkhāsahagatāni cittāni uppajjanti na. ekantaṃ dukkhasahagataṃ cittaṃ. evaṃ sante pi yathā jivhagge madhuvindhaṃ ṭhapetvā ekasmiṃ tambalohavindumhi ṭhapite anudahanaṃ balavatāya tadeva paññāyati, itarāni abbohārikāni, evaṃ anudahanaṃ balavatāya dukkhameva ettha nirantaraṃ, itarāni abbohārikāni. evaṃ dukkhassa nirantaratāya avīcīti vuddati. ayañca avīcimahānirayo jambudīpassa heṭṭhā patiṭṭhito bhavatīti adhippāyo. ettha ca dvattiṃsavibhāgato narakassa ṭhānā honti. vuttaṃ hi.</p>
         
         <p>eko sañjīvo kālasutto saṅghāṭo roruvo mahāroruro tāpano mahātāpano  avīcimahānirayo guthanirayo lohakumbho sūlakaṃ bahiso aṅgārapabbato lohakaṃ kaṇṭhakanirayo simbalipubbo nirayo simbaliasipattakaṃ khāranadīvetaraṇīkarisanadīmuttakaṃ<pb n="213"/> eko rudhiraṃ narachedo lohabandhaṃ ca satthakaṃ lohapākāraṃ andhanirayo narakā siyuṃ khaṇḍakaṃ iccete narakassa pabhedā tassa pāpakammassa dvatiṃsapamāṇā. .tattha aparopi idāni paccekaṃ soḷasa ussadāti vuttattā aṭṭhamahānirayānaṃ ussadavibhāgo kātabbo. tattha  sabbesaṃ nirayānaṃ paccekaṃ ekekassa mahānirayassa catusu disāsu ekekasmiṃ disābhāge cattāro ussade katvā ekekassa mahānirayassa samantā soḷasa ussadā honti. tesaṃ pana majjhe mahānirayo samantato uccapākāraparikkhitanagaraṃ viya dissati. te ca ussadā taṃ parivāretvā ṭhitauyyānaṃ parikkhā viya dissanti. yathāha. nirayasasekamekassa cattāro nirayussadā miḷhakapo kukkulo ca asipattavananadīti kukkulamādiṃ katvā vadanti. tesaṃ ekapakkhe mahānirayassa bahiddhā kukkulo tato nirayo tato asipattavanaṃ tassa bahiddhā vetaraṇīti ñātabbaṃ. purimapakkhe pana miḷhakapo tassa<pb n="214"/> bahiddhā kukkulo tato asipattavanaṃ tato vetaraṇīti ayaṃ ussadānukkamo. mahānirayassa bahiddhā catūsu koṇesu ussadaparicchedakākaṇikapabbatā nāma cattāro ayapabbatā honti. tattha tesaṃ tesaṃ nirayānaṃ anekā pāṇakā tiṇhasucimukhā keci hatthigivapamāṇā keci ekadoṇikanāvā pamāṇā honti. nirayasatte pi mahānirayato nikkhante nirayapālā hatthapādādīsu gahetvā tasmiṃ gūthaniraye pakkhipanti. ayaṃ saṅkhepo, vitthāro pana nemijātako mahāvipāke gatidīpanīvaṇṇanāya vuttanayo va, idha viseso hoti.</p>
         
         <p>tathā hissa mahānirayassa bahiddhā catūsu disāsu aggijālāhi pariggahitaṭṭhāna cattāri yojanasatāni hoti. mahānirayassa cattāro pākārā navayojanabahalā honti. tassa heṭṭhimatalaṃ navayojanabahalaṃ uparilohachadanaṃ navayojanañcāti pākārabhumachadanapariggahitajālapamāṇaṃ ṭhānaṃ catupaññāsayojanaṃ hoti. evaṃ abbhantare tīṇi yojanasatāni bahiddhā jālapariggahitaṭṭhānassa cattāri yojanasatāni imāni catupaññāsayojanāni. ussadavirahitassa mahānirayassa pamāṇaṃ. catupaññāsādhikasattasatayojanānīti daṭṭhabbaṃ. tassa bahiddhā samantā miḷhakapassa cattāri yojanasatāni honti. kukkulassa pana ekekasmiṃ disābhāge tīṇi tīṇi yojanasatāni katvā catūsu disāsu dvādasayojanasatāni honti. asipattavanassa samantā catuyojanasataṃ. tathā vetaraṇī catuyojanasatā. vetaraṇiyā ubho tīrabhāge khuragatapatto dviyojanasataṃ. āyāmavitthāravasena ussadehi saddhiṃ tīṇi yojanasahassāni tīṇi satāni catupaññāsayojanāni cāti samantā dasasahassayojanapamāṇo avīcimahānirayoti daṭṭhabbaṃ.</p><pb n="215"/>
         
         <p>itaresaṃ pana nirayānaṃ mahānirayassa samantā jālapariggahitaṭṭhānaṃ niyataṃ sabbesaṃpi mahānirayānaṃ abbhantarapamāṇaṃ yojanasatasamam eva hoti. aṭṭhanirayā paccekaṃ soḷasa ussadā cāti sabbesaṃ sampiṇḍitā chattiṃsanirayasatā honti. imesaṃ chattiṃsasatanirayānaṃ upari yamalokādinirayā honti. yamo rājā dassu nirayesu issariyādhipaccaṃ karoti. tattha yamo nāma vimānikapeto so kadāci dibbavimānadibbakapparukkhadibbanāṭakādibbasampattimanubhoti. kadāci nirayādhipaccaṃ karonto kammavipākaṃ anubhoti. na so pana ekako va hoti. catusu disāsu nirayadvāresu cattāro janā honti. tesaṃ pana amaccā siriguttā nāmakā tesaṃ sattānaṃ dosānurūpaṃ kammavipākaṃ potthakālikhitaṃ vācetvā nirayapāle āṇāpenti ettha bho imesaṃ sattānaṃ yathānirūpaṃ kammavipākaṃ anuyuñjathāti. atha te nirayapālā tesaṃ vacanaṃ sutvā nirayasatte gahetvā nirayesu pakkhipanti. eke ācariyā vadanti nirayapālā nāma natthi yantarūpaṃ viya kammameva kammakaraṇaṃ karotīti. apare abhidhammikatherā aññathā vadanti. tathāhi atthi nirayapālā sacchikatthaparamatthenāti. āmantā atthi nirayapālā ca sacchikatthaparamatthavasenā ti. yathā idha loke guṇadosavinicchayakārakā dosaguṇānurūpaṃ niggahāniggahaṃ karonti. yathā kammani mānatopi kammānurūpaṃ vipākānubhavadāyakā bhavantīti vadanti. ye pana kammaṃ vinā nirayapālānaṃ atthibhāvaṃ icchanti, te evaṃ<pb n="216"/> vattabbā honti. kathaṃ. ye pana nirayapālā sacchikatthaparamatthena vuttā. kintesaṃ yaṃ nibbattā udāhu paccayasambhavāti. tatiyakārakābhāvato yadi sayaṃ nibbattāti vadanti. yepi kammassa paccayabhāvaṃ na icchanti, tehi cittāhārānaṃpi paccayabhāvo na icchitabbo, kammapaccayasasānubhavanti, no hi cittāhārapaccayāti vuttattā. iti kammacittāhārānaṃ paccayapaṭikkhepena eko paccayo bhavasiddho tiṭṭhati. yepi utupaccayasambharā nirayapālā nirayasattānaṃ nānāvidhadukkhakārakāti vadanti. tesaṃ pakkhe acittakā nirayapālā siyuṃ atha sacittakā nirayapālāti vadanti. evaṃ vādino therā sakalalokasannivāsassa kārakaṃ icchantā cakkavāḷasamuddakulapabbatameruvejyantapāsādakuṭāgāravimānādiyopi kārakanibbattāti kasmā na vadanti. atha vadanti ce kathañca nāma te issarādikārakā vā taṃ paṭikkhipanti. issarādikārakā vādinopi kusalākusalakammānurūpato sattānaṃ sukhadukkhuparakkaṇabhūtāni rukkhagirisāgaranagaravimānakapparukkhanaccagītagandhamālāvilepananirayatiracchānapetāhi visakaṇṭhakasatasisūlatomarādīni nimmitvā guṇadosānurūpaṃ sukhadukkhesu satte yojentīti vadanti. ime therā nirayapāṇādayo sattānaṃ kammānurūpaṃ nirayādīsu sukhadukkhāni karontīti vadanti. tasmā etesaṃ vādesu nānattaṃ na passāma. api ca nirayesu nirayasattānaṃ nānāvidhadukkhaṃ nirayapālehi katanti vadati. kena kattā nirayā ca nirayapākārānaṃ navayojanabahalā lohamayā ayasūlāni ca ayapabbatā lohapaṭhavi lohachadanaṃ cāti anekāni nirayupakaraṇāni sattānaṃ kammavipākanibbattāni<pb n="217"/>, te pi kārakena bhavitabbaṃ. iti nānāpadosaduṭṭhacittā kārakavādato kammavipākavādāyayutti ca padānusārīti maññamānā kathayiṃsu. tadā akusalākusalakammanimitatattā nirayapālā nirayasattā nānābāhāsu gahetvā niraye pakkhipanti. atha sabbanirayānaṃ uparimo sañjīvanirayo tassa bahiddhā soḷasa ussadā tesaṃ bahiddhā catūsu disāsu ekekasmiṃ disābhāge dasadasayamalokikanirayāti. sañjīvassa samantā catūsu disāsu pubbe vuttānaṃ catunnaṃ yamarājūnaṃ vinicchayaṭṭhānāni cattāḷīsanirayāni honti. atha katame yamalokikā nirayā nāma. seyyathīdaṃ. lohakumbhisimbhalivanaṃ alinajotambodakaṃ ayogulaṃ ayapabbataṃ thusanadiṃsītanirayo sunakhanirayo sunakhanirayo yantapāsāṇoti ime dasayamalokikanirayā nāma. imesu dasasu nirayesu catūsu disāsu cattāro yamarājāno adhipaccaṃ karonti. taṃ pana devadattasutte vuttanayena veditabbaṃ. ime pana nirayā kiñcāpi parivattanitā, tathāpi ettakāyeva nirayāti na daṭṭhabbaṃ. aññesaṃ pi atthibhāvato iti aṭṭha mahāniriyā saddhiṃ ussadanirayehi dassitā honti. kathaṃ aññaṃpi nirayaṃ. tattha hi tiṇṇaṃ cakkavāḷānaṃ antare eko lokantaranirayo honti. tiṇṇaṃ sakaṭacakkānaṃ pattānaṃ vā aññamaññaṃ āhacca ṭhitānaṃ majjhe okāso viya. so pana lokantarikanirayo parimāṇato aṭṭhayojanasahassa hoti. tattha candimasuriyānaṃ pabhāpi natthi niccandhakāro heṭṭhā paṭhavī natthi. athapi tiṇṇaṃ lokadhātūnaṃ antaro vivaro lokantarikanirayo nāma. tattha tiṇṇaṃ tiṇṇaṃ cakkavāḷānaṃ antare<pb n="218"/> ekeko lokantarikanirayo hoti. niccavivaṭṭo heṭṭhā ca upari ca kenaci na pidahito. yathā hi heṭṭhā udakassa pidahitā paṭhavī natthi, asaṃvutā lokantarikanirayā. evaṃ upari cakkavāḷāsu viya devavimānānaṃ abhāvato asavutā apidahitā. cakkhuviññāṇuppattinivāraṇasamatthena andhakārena samannāgato. tattha kira cakkhuviññāṇaṃ na jāyati ālokassa abhāvato. tiṃsu dīpesu ekappahārena ālokakaraṇasamatthāpi candimasuriyā tattha ālokaṃ na dassenti. te hi yugandharasamappamāṇe ākāse padese vivaraṇato cakkavāḷapabbatassa vemajjhena vivaranti. cakkavāḷapabbatañ ca atikkamma lokantarikanirayā. tasmā te tattha alokaṃ na dassenti vā na cakkhuviññāṇaṃ uppajjati. yadā pana sabbaññubodhisattassa paṭisandhigahaṇādiṃsu obhāso uppajjati. tadā cakkhuviññāṇaṃ uppajjati. aññepi kira bhāsanti sattā idhūpapannāti taṃ divasaṃ aññamaññaṃ passanti. ayaṃ pana obhāso ekayāgupānamattampi na tiṭṭhati. accharā saṅghaṭamattameva vijjuobhāso viya niccharitvā kiṃ idanti bhaṇantānaṃ yeva antaradhāyati. kiṃ pana kammaṃ katvā tattha sattā nibbattanti. bhāriyaṃ dāruṇaṃ mātāpitūnaṃ dhammikasamaṇabrahmaṇānañca upari aparādhaṃ aññañca tādisaṃ vā divase divase pāṇavadhādisāhasikakammaṃ katvā tattha uppajjanti. tāmbapaṇṇadīpe abhayacoranāgacorādayo viya. tesaṃ attabhāvo tigāvuttiko hoti<pb n="219"/> vaggulīnaṃ viya dīghanakhā honti. te rukkhe vagguliyo viya nakhehi cakkavāḷapāde lagganti. yadā sampattā aññamaññaṃ hatthapāsaṃ gatā honti. atha kho bhakkho no laddhoti maññamānā khādanatthaṃ gaṇhituṃ upakkamantā parivattitvā lokasaṇṭhāraudake patanti vāte paharante madhukaphalāni viya chijjitvā udake pattanti. patitamattā ca accantakhāre udake piṭṭhapiṇḍaṃ viya vilīyanti iti sītabhāvato ātappasantāpābhāvena. atisītabhāvaṃ hi sandhāya accantakhāratā vuttā. na hi taṃ kappasaṇṭhahanaudakaṃ sampattikarameva pavattaṃ paṭhavīsandhārakaṃ kappavināsakaṃ udakaṃ viya khāraṃ bhavituṃ aharati. tathā hi sati paṭhavīpi viliyeyya, tesaṃ vā pāpakammabalena petānaṃ pakatiudakassa pubbe khārakabhāvāpati viya tassa udakassa tadā khārabhāvāpati hotīti vuttaṃ. tasmā accantakhāre udake piṭṭhapiṇḍaṃ viya viliyantī ti. iti ayaṃ lokantarikaniriyakathā veditabbā.</p>
         </div>
         
         <div type="subchapter" n="3" xml:id="petavisayakathā">
         <head>petavisayakathā</head>
         
         <p>aññaṃ pi nirayaṃ pi atthi tathā hi imasmiṃ jambudīpatale heṭṭhā yojanaṭṭhāne lohakumbhinirayo āyāmavitthārato ca gambhīrato pi saṭṭhiyojanapamāṇo tiṭṭhati. tattha nāgānaṃ kiḷane mahāudakaradaho acchodako supatittho rammaṇiyo bahutamacchakacchapo<pb n="220"/> cakkamattāni dumāni pupphāni pupphanti. tato tapodā nāma nadī sandati kuṭṭhitā uṇhodakā. kasmā panesā edisā jātāti. rājagahaṃ kira parivāretvā mahāpetaloko. tattha dvinnaṃ mahālohakumbhinirayānaṃ antare ayaṃ tapodā āgacchati. tasmā kuṭṭhitā sandatīti. iti ayaṃ nirayadipakathā veditabbā. ito petavibhāgo veditabbo. ettha purimavuttānaṃ nirayānaṃ upari himavantapadese vijamhato nāma petavisayo. tattha nagare peto mahiddhiko sabbesaṃ petānaṃ issariyādhipaccaṃ karoti. tattha imāni dvādasa petakulāni honti. vantāsā petā kuṇapakkhādā petā gūthakhādā petā satthaṅgā petā pabbataṅgā petā ajagaraṅgā petā vemānikā petā mahiddhikā petā cāti imāni dvādasapetakulāni idha manussaloke dissanti tattha yepi vantāni kheḷasiṅghāṇikāni sedāmalādīni chadditāni paribhuñjanti. te vantāsā petikā nāma. ye ca manussahatthiassagomahiṃsādīni chadditāni paribhuñjanti te kuṇapakā nāma. ye ca veccapassāvādīni chadditāni paribhuñjanti. te gulakā nāma. tesaṃ pi rattiṃ vā divā ca aggijālā oṭṭhaṃ mukhadvāraṃ jalāpeti te aggijālamukhapetā nāma. ye petā thulodarādīghagivā succhiddamukhā yadā bhojanaṃ labhanti tadā mukhavivarissa atisukhumatā mukhena ajjhoharituṃ asakkontā kaṇṇachiddena pavesenti. taṃ kiñci rasaṃ na assādenti. ye petā yaṃ kiñci naditaḷākādikaṃ udakaṃ sayaṃ gacchanti, taṃ sabbaṃpi pubbāsucigūthamuttathusakarāsiṃ sayaṃ dissati, tesaṃyeva taṇhājitā petā nāma. ye petā jhāmarūpā naggā viralūdhāsūkā duggandhā khañjahatthapādā nikkhantapādā cakkhuvikalā lomamukhā khuppipāsā<pb n="221"/> parittagattā te pi sunijjhāmapetā nāma. ye ca dīghanakhena satthaurasadisena balisasadisena attano aṅgapaccaṅgāni gacchetvā rudhiramaṃsāni khādanti punappunaṃ dukkhaṃ anubhavanti te satthaṅgapetā nāma. ye petā pabbatasadisasarīrā, tesaṃ sarīre aggijjhāyati, taṃ vividhaṃ anubhavanti te pabbataṅgā petā nāma. yepi petā ajjatararūpena vā sīsavaggarūpena vā maṃsapiṇḍarūpena vā aggipajjalitena rattī gacchanti divā nānāvidhaṃ dukkhaṃ anubhavanti te pi ajjatatarapetā. ye mātugāmā vā purisā vā dānādīni puññāni dussīlā karonti, vemānikā petānaṃ jāti honti te aḍḍhamāsaṃ dibbavimāne attano puññānarūpaṃ dibbasampattiṃ vā aḍḍhamāsaṃ dussīlānurūpaṃ anubhavanti te vemānikapetā nāma. ye petā kammavipākato jāyanti iddhiyā samannāgatā sabbesaṃ petānaṃ adhipati petā abhirūpā bhogasampannā viya dissanti na ca labhanti bhojanaṃ bhuñjituṃ te mahiddhikapetā nāma. yadi kadāci labhanti annapānādikaṃ na sakkonti paribhuñjituṃ atidukkhaṃ anubhavanti. tesaṃ kammaṃ vā kammavipākaṃ vā idha na vuttaṃ vā<pb n="222"/> vitthāro katidīpaniyaṃ vuttanayo va. yaṃ vuttapadhānavasena taṃ vuttanti daṭṭhabbaṃ.</p>
         
         <p>aññe vā petā atthiyeva. tathā hi sucilomā petā kharalomā petā dīghanakhā petā ekapādā petā anekapādā petā ekahatthā petā anekahatthā petā ekanettā petā anekanettā petā ekanāsapūtā petā anekanāsapūtā petāti evamādikā anekā petā saṃvijjanti. idha saṅkhepo. taṇhāya maccharena dosena peccaloke petā bhavanti te ca petā dīnapuññena dīnabhogā honti. tasmā taṃ taṇhādikaṃ akusalaṃ sukhaṃ icchanto manusso parivajjeya. iti petagatesu ca dukkhapadaṃ bahupāpaṃ vipākamanekavidhaṃ muninā kathitaṃ, janakāyahitaṃpi mayā ca vadanti buddhā iti. ayaṃ pi petavisayakathā veditabbā. itopi asuravibhāgo veditabbo.</p>
         
         <p>sinerupabbatarājassa heṭṭhimatale caturāsītiyojanasahassāni parikkhepena heṭṭhā mūlato yāva bāhā catunnaṃ asurapurānaṃ abbhantare, samuddānaṃ orato parikkhepena ekekassa bāhā catuvīsasahassasādhikasatasahassāni, asuravisayesu catūsu bāhāsu parikkhepena cattāri satasahassāni chanavutisahassāni ca honti. catunnaṃ bāhānaṃ majjhe cattāri asurapurāṇi honti suvaṇṇapākāraparikkhitāni. ekekassa nagarassa dvārasahassāni bāhirato parikhātālapantīhi parikkhitāni parikhātālapantīnaṃ bahiddhā pupphaphalasañchannaṃ<pb n="223"/> uyyānapokkharaṇī honti. tāsu pokkharaṇīsu suvicittāhi nāvāhi asurakaññāni kiḷaṃ vicaranti. uyyānapokkharaṇīnaṃ abbhantare asurabhogā sampajjanti. tesaṃ bāhirato catūsu disāsu asuragāmanigamajanapadā honti. tesaṃ bāhirato mahāsamuddassa udakaṃ antaṃ. catunnaṃ asurapurāṇaṃ majjhe cittapātalī nāma rukkho hoti. tassa heṭṭhā asurindā nisīdantā attano sabhāyaṃ catūsu disāsu tiṃsayojanapamāṇā cattāri sīlāpattāni abhirammaṇiyāni tiṭṭhanti. tesu cattāro asurindā nisīditvā attano sabhāyaṃ vinicchayaṃ karonti. catūsu nagaresu veppacittiādayo cattāro asurindā rajjaṃ kārentā sabbesaṃ asurānaṃ mahesakkhānaṃ yāva kālakañjikānaṃ asurakāyānaṃ upari issariyādhipaccaṃ karontīti daṭṭhabbaṃ. ettha ca yo satto satho dujjano niccaṃ māyāviko vañcako dānaṃ dātāpi so asurānaṃ paraloke issaro hoti. sabbā asurā surabhogasamānasukhā api dukkhasahassa vitunnaṃ pannākusale virūpā bhajaduggatiyo varamerutale nivasanti vīraṃ. iti ayaṃ asuravibhāgo veditabbo. ito paraṃ tiracchānagativibhāgo veditabbo.</p>
         </div>   
         
         <div type="subchapter" n="4" xml:id="tiracchānakathā">
         <head>tiracchānakathā</head>
         
         <p>te cattāro tiracchānagatikā honti. katame cattāro. apādā dvipādā catupādā bahuppādā cāti. tattha apādā nāma urugamacchādayo. dvipādā nāma pakkhipagaṅgādayo. catuppādā nāma gajasīhādayo. bahuppādā nāma satapadavicchikādayo. taṃ pi apādatiracchāne nando ca sunando nāmakā dve nāgarājāno sinerussa samantā, catūsu disāsu paribhaṇḍassa abbhantare yattakā nāgā paṭivasanti tesaṃ issarādhipaccaṃ karonti. tato bahiddhā paribhaṇḍassa abbhantare mahāsamuddodakassa upari catūsu disāsu cattāro mahādīpā honti. tattha kambalassatarā nāma dve mahānāgarājāno tattha ṭhitāni nāgānaṃ issarādhipaccaṃ karonti. tato bahiddhā catunnaṃ mahāsamuddānaṃ antare heṭṭhā paṭhavitale catūsu disāsu nāgabhavanesu sattaratanamayesu pāsādahammiyakuṭāgārapaṭimaṇḍitesu uyyānapokkharaṇitaḷākabhūmibhāgasampannesu dibbanaccagītavāditamālāgandhavilepanādīsu sabbūpakaraṇasamiddhesu suvaṇṇarajaṭamayapakiṇṇesu nānākusumāsamiddharukkhatālapasobhitesu mānavikā nāgarājā daḍḍharaṭṭho nāgarājā varuṇo nāgarājā paṇḍaranto nāgarājā saṅkhapālo nāgarājā bhūridatto nāgarājā iccevamādikā anekā nāgarājāno attano attano nāgaloke bahukhiddānātitthipurisānaṃ issarādhipaccaṃ karonti. sabbe te nāgarājāno keci diṭṭhavisā keci phuṭṭhavisā keci sāsavisā keci daṭṭhavisā dibbāhārabhojanā phalūdakā ākāsacarā dibbakāmarūpino dibbamethunesu nāgarūpā tiracchānagatinibbattakā. te pana keci vassasatāyukā keci vassasahassāyukā<pb n="225"/> ca kappāyukā cāti. ettha kira paṭhavisaṇṭhahanakāle saṇṭhitāni yojanasatikādibhedāni samuddassa anto paṭhavivicaraṇaṭṭhānā honti. tesu kāci nāgānaṃ vasanaṭṭhānāni honti kāci suññāni hutvā tiṭṭhati. vebhārapabbatassa kira heṭṭhā bhummaṭṭhanāgānaṃ pañcayojanasatikaṃ nāgabhavanaṃ devalokasadisaṃ maṇimayena talena ārāmuyyānehi samannāgataṃ. punapi cattāri ahirājakulāni honti varūpakkhaṃ ahirājakulaṃ erāpathaṃ ahirājakulaṃ chabyāputtaṃ ahirājakulaṃ kaṇhāgotamakaṃ ahirājakulanti. tattha virūpakkho bhāsukī ime dve nāgarājāno diṭṭhavisānaṃ nāgānaṃ issarādhipaccaṃ karonti. atha erāpatho nāgarājā takkhayo nāgarājāti ime dve nāgarājāno phuṭṭhavisānaṃ nāgānaṃ issarādhipaccaṃ karonti. chabyāputto nāgarājaṃ sāsavisānaṃ nāgānaṃ issarādhipaccaṃ karoti. kaṇhāgotamako nāgarājā daṇḍavisānaṃ kaṇhasampānaṃ brāhmaṇakhattiyasesasudakulānaṃ dāṭhamūlavisānaṃ aññesaṃpi ampajātikānaṃ antamaso vicchikānaṃ duṭṭhakādīnaṃ issarādhipaccaṃ karoti. apādānaṃ macchānaṃ ānando nāma maccharājā so dīghato pañcayojanasatappamāṇo dviyojanasatavitthato sabbesaṃ samuddasaranadipallalādīsu<pb n="226"/> jātānaṃ timitimiṅgalādīnaṃ macchajātīnaṃ issarādhipaccaṃ karoti tassa pana ekasmiṃ pakkhe paṇṇāsayojanānaṃ dvinnaṃ pakkhānaṃ antare paṇṇāsayojanaṃ sarīraṃ vittthārato diyaḍḍhayojanasataṃ ceva sarīraṃ dīghato yāva givā pañcayojanasataṃ mukhamaṇḍalaṃ ceva yojanaṃ cūlikā tiyojanikā pavarakesamaṇḍalaṃ dasayojanikaṃ kaṇṇamūlato yāva kaṇṇacūlikā dīghato dviyojanikaṃ mukhatuṇḍo tiyojaniko jivhā yojanikā. evaṃ āyāmavitthārasampanno garuddho rājā. ettha ca ye nāgā mahāsamudde ummipiṭṭhe paṭivasanti. etesaṃ nāginiyo pana utunikasamaye patiṭṭhitagabbhā cintenti sace mayaṃ idha vijāyissāma, evaṃ no dārakā ummivegañ ca supaṇṇassa pakkhanditvā āgatassa vegasahituṃ na sakkhissantīti. tathā samudde nimujjitvā samuddamukhadvāraṃ patvā pañcamahānadiyo himavantaṃ pavisanti. tattha supaṇṇesu apakkhandesu suvaṇṇaratanamaṇigūhā suvaṇṇasamānā vijāyitvā nāgapotake<pb n="227"/> paṭhamaṃ goppakādipamāṇesu udakesu otāretvā udakataraṇaṃ sikkhāpenti. atha yathānukkamena te nāgā gaṅgādīnaṃ oratirato pāratiraṃ pāratirato oratiraṃ tiranpatitaraṇaṃ kātuṃ sakkonti. tadā idāni no dārakā ummivegaṃ garuddhavegañca sahituṃ sakkhissantīti ñatvā attano ānubhāvena mahāmeghaṃ samuṭṭhāpetvā sakalahimavanti ekodadhi viya kurumānā dve vassāpetvā suvaṇṇarajatādimayā nāvā māpetvā upari suvaṇṇatārakāvicittaṃ samoharitaṃ gandhapupphadāmacelakavitānaṃ bandhitvā surābhattagandhapupphādīni ādāya tāhi nāvāhi pañcamahānadiyaṃ ottāhitvā anukkamena mahāsamuddaṃ pāpuṇanti. ettha ca sattāhe nāgapotakā anukkamena byāmasataṃ byāmasahassaṃ byāmadasasahassamattapamāṇāmahantaṃ vepullapattaṃ pāpuṇanti. tattha cattāro āsīvisā honti kaṭṭhamukho pūtimukho aggimukho satthamukhoti. tesu kaṭṭhamukhena daṭṭhassa sakalasarīraṃ sukkhakaṭṭhaṃ viya thaddhaṃ hoti sandhipabbesu avinamantaṃ ayasūlasamapapitaṃ viya tiṭṭhati. pūtimukhena daṭṭhassa sakalasarīraṃ pakkapūtipanasaṃ viya pūtibhāvaṃ āpajjitvā paggharati. aggimukhena daṭṭhassa sakalasarīraṃ jhāyitvā bhasmiṃ viya vippakirati. satthamukhena daṭṭhassa sakalasarīraṃ chijjitvā asunigataṭṭhānaṃ viya, mahānikhādanena katasandimukhaṃ viya hoti. tattha yassa visaṃ sampajjalitatikusā viya sīghaṃ abhigantvā akkhīni gahetvā khandhañca sīsañca gahetvā ṭhitanti vattabbaṃ āpajjati. taṃ sīghaṃ maṇisappādīnaṃ viya mantaṃ<pb n="228"/> parivattetvā kaṇṇapātaṃ datvā daṇḍakena pahattamatena otaritvā daṭṭhaṭṭhāne tiṭṭhati, yassa visaṃ saṇikaṃ abhiruyhati āruyhaṭṭhāne tiṭṭhati, taṃ udakasappādīnaṃ visaṃ viya dvādasavassāccayena khandhapiṭṭhādīsu paññāyati. mantaṃ parivattamānesu kariyamānesu sīghaṃ na otarati. yassa visaṃ sīghaṃ abhiruyhati na samīghaṃ otarati. yassa visaṃ mandaṃ hoti otariyamānaṃ pi sukhena otarati nīlasappamaṇisappādīnaṃ visaṃ viya. ayaṃ idha nāgavisapuggalapabhedādivasena anekanāgavisavibhāgo veditabbo.</p>
         
         <p>tattha so duvidho kāmarūpi akāmarūpīti. kāmarūpi duvidho jalajo thalajo. jalajo jaleeva kāmarūpi labhati na thale. saṅkhapālanāgarājā viya thalajo thaleeva na jale. ettha garuddhānaṃ simbalirukkho sinerussa dutiyaparibhaṇḍo patiṭṭhito vitthārato paññāsayojano simbalidaho araññasaṅkhāto. taṃ parivāretvā mahantaṃ simbalivanaṃ. tasmiṃ supaṇṇo paṭhivasati hoti. supaṇṇā pana nāge gaṇhantā attanā hinena vā samena vā uddharituṃ sakkonti na attanā<pb n="229"/> paṇītatare. sattavidhā anuddharaṇiyā nāgā paṇītatarā kambalassatarā dhataraṭṭhā sattasīdantaravāsino paṭhaviṭṭhakā pabbataṭṭhakā vimānaṭṭhakāti. tattha paṇītatarā nāma yonito ukaṭṭhatarā. tathā hi jalambujo supaṇṇo attano samakaṃ jalambujaṃ nāgaṃ hīnaṃ aṇḍajaṃ nāgañca gaṇhāti. attanā pana uttamaṃ sasedadhaṃ nāgaṃ opapātikañca nāgaṃ gaṇhituṃ na sakkoti. evaṃ tesaṃ samānahīnuttamayonivasena veditabbaṃ. kambalassatarā pana nāgasenāpatino te yattha ṭhatvā, yo koci supaṇṇo uddharituṃ na sakkoti. dhataraṭṭhā nāgarājāno te pi, koci uddharituṃ na sakkoti. ye pana satthasīdantarasamudde vassanti. te tasmā tattha vikampana kātuṃ na sakkā. tasmā koci uddharituṃ na sakkoti. paṭhaviṭṭhakādīnaṃ nilīyanokāso atthi. tasmā taṃpi uddharituṃ na sakkā. ye pana mahāsamudde ummipiṭṭhe vasanti. taṃ yokoci samo vā paṇītataro vā supaṇṇo uddharituṃ sakkoti. iti ayaṃ nāgayonivibhāgo veditabbo.</p>
         
         <p>tattha himavantapadesesu suvaṇṇapabbatassa uttarapadesā mandākini nāma pokkharaṇi paṇṇāsayojanikā āyāmena dasayojanikā vitthārena acchodakā supatitthā suvaṇṇavālikādīhi paṭimaṇḍitā. tassā pokkharaṇiyā puratthimadisakaṇṇabhāge nandā nāma gūhā paññāsayojanikā āyāmena dasayojanikā vitthārena nānāratanavicittā bhūmitalā vā akkantapāde onamati uṭṭhapāde paccunanamati tulapicupaṭalaṃ viya.<pb n="230"/> tattha kuṭāgārāni suvaṇṇamayāni, tattha anekahatthī paṭivasanti. antarā pana mandākinīnaṃ antarā nandāguhānaṃ pi supatiṭṭho nāma nigrodharājā susaṇṭhito bahūpatto bahulapatto antivasso aṭṭhasahassapārohā nigrodhaparivārā tiṭṭhanti. atha mandākiniyā pacchimadisābhāge sudassano nāma sālarājā sambahulapatto aṭṭhayojaniko uggacchati khandho aṭṭhayojanikaṃ viṭayaṃ parikkhepena soḷasayojaniko. tattha rūpāgiri nāma nāgarājā paṭivasati chaddanto sabbaseto sabbalakkhaṇasampanno mahiddhiko aṭṭhasahassanāgaparivāro. tassa parivārā satahatthiniyo setahatthīni lohitahatthīni tāmbahatthīni piṅgulahatthīni kāḷahatthīni nīlahatthīnīti. yathā rūpāgiri nāgarājā mandākiniyā nahāyitukāmo gacchati. tathā te kāḷahatthino maggaṃ muñjatiṇañca paṭisodhenti. atha so rūpāgiri nāgarājā nāgasaṅghapurakkhito tena maggena mandākinī gacchati. tassa mahesiyo kumbhaseṭṭho ca kapiṭṭhiseṭṭho ca kaṅsadantaseṭṭho ca. taṃ ādāya taṃ parivāretvā gacchanti. so mandākiniṃ pavisetvā nahāyati. tadā aññe nāgā mālāni gaṇṭhenti. soṇhāto itiṇṇo upaladhārito tattha nigrodharukkhe paṭhivasati. tato kāḷahatthino pacchā nahātābhisamūlāni acekakaṃ katvā pakkhalitvā nigrodhamūlaṃ gantvā nīlahatthinīnaṃ denti. nīlahatthiniyo lohitahatthinīnaṃ denti. lohitahatthiniyo pītahatthinīnaṃ denti.<pb n="231"/> pītahatthiniyo setahatthinīnaṃ denti. setahetthiniyo tāni taṃ bhojenti. evaṃ kariyamānā rūpāgiri nāgarājā cattāro vassike māse nandagūhāyaṃ vasati. cattāro hemantike nigrodhamule vasati. cattāro gimhantike māse sudassanasālamūle vasati. ayaṃ suvaṇṇapabbatassa setakaṇṇakārakavane suvaṇṇavaṇṇo uposatho nāma nāgarājā cakkavattivāhanayogo bahūnaṃ pītavanahatthīnaṃ issarādhipaccaṃ karoti. tassa dve dhītaro mahāsubhaddā ca culasubhaddā cāti. tāpi chaddantaṃ bhiriyā honti. aparo sīlavā gandhahatthī sabbesaṃ gandhahatthīnaṃ aññesaṃ ca pakatihatthīnaṃ issarādhipaccaṃ karoti. tato paraṃ cittakūṭapabbatassa rammaṇiyaṃ gūhāyaṃ dibbo valāho nāma assarājā setavaṇṇo muñjakesī kākasīso sabbalakkhaṇasampanno cakkavattivāhanayogo sabbesaṃ assajātikānaṃ issarādhipaccaṃ karoti. tato paraṃ maṇḍagiripabbatassa suvaṇṇagūhāyaṃ sorabhiyo nāma usabharājā sabbesaṃ gomahisameṇḍakhaggaajelakādinañca issarādhipaccaṃ karoti. tato himavantapabbatagūhāsu mahiddhikā sīhā paṭivasanti. te ca pañcavidhā honti. kāḷasīho tiṇasīho paṇḍasīho narasīho kesarasīhoti. kāḷasīhādayo cattāro sīhappamasutte vuttanayeneva veditabbā.</p>
            
         <p>narasīho pana buddhuppādakāle uppajjati. so sīhamukho manussasarīro suvatthālaṅkāro maṃsaphalabhojano. etesaṃ sīhānaṃ yo so kesarasīho mahiddhikattaro sabbesaṃ tiracchānagatānaṃ vuttasesānaṃ migamulikādīnaṃ issarādhipaccaṃ karoti. mahāsamudde pana suṃsumārarājā sabbesaṃ samuddasarapallalādīsu jātānaṃ issarādhipaccaṃ karoti. tato paraṃ mahāsamuddanadīsu jātānaṃ mahākasirako nāma kakkaṭarājā yojanapamāṇakāyo<pb n="232"/> sabbesaṃ bahuppādikānaṃ issarādhipaccaṃ karoti. ayaṃ tiracchānavibhāgo veditabbo.</p><pb n="233"/>    
         </div>
         
         <div type="subchapter" n="5" xml:id="pakiṇṇakakathā">
         <head>pakiṇṇakakathā</head>
         
         <p>ito paraṃ manussavibhāgo veditabbo. ettha pi jambudīpo sakaṭasaṇṭhāno pubbavideho vaṭṭo uttarakurudīpo caturasso amaragoyānadīpo aḍḍhacandasadiso. yādisaṃ dīpasaṇṭhānaṃ tādisaṃ dīpavāsīnaṃ mukhasaṇṭhānaṃ. yathā idha jambudīpakānaṃ catumāsiko attabhāvo tathā amaragoyānadīpakāraṃ manussānaṃ pahūtajātiko attabhāvo. yathā idha pañcamāsikānaṃ manussānaṃ attabhāvo tathā pubbavidehe jātikānaṃ attabhāvo. yathā idha chamāsikānaṃ manussānaṃ attabhāvo tathā uttarakurukānaṃ manussānaṃ pahūtajātikānaṃ attabhāvoti. idha jambudīpe manussānaṃ diyaḍḍhaporisaṃ taṃ amaragoyānikānaṃ manussānaṃ ekaporisaṃ. yaṃ amaragoyānikānaṃ diyaḍḍhaporisaṃ taṃ pubbavidehānaṃ manussānaṃ ekaporisaṃ, yaṃ pubbavidehānaṃ manussānaṃ diyaḍḍhaporisaṃ taṃ uttarakurukānaṃ manussānaṃ ekaporisaṃ sarīranti. idha jambudīpakā manussā nānāvaṇṇā odātā kālā samā honti. tathā pubbavidehaamaragoyānikānaṃ nānāvaṇṇā, uttarakurukānaṃ manussānaṃ odātā javako honti. jambudīpakā manussā vatthāni dhārenti. tāni pana kappāsikakhomakosayyādīni appagghanakāni mahagghanakāni nānāraṅgarattāni kasaciravākaciraphalikaciraallakacirāni sammāni dhārenti. yathā jambudīpakānaṃ manussānaṃ nilavatthā tathā pubbavidehaamaragoyānikānaṃ vatthā uttarakurukā manussā kappāsikadissāni dhārenti. tāni pana āyāmena vīsatihatthāni vitthārena dasahatthāni. jambudīpakānaṃ manussānaṃ ākappo nānāvidho suvaṇṇarajatādimayo, aparesaṃ dīpavāsīnaṃ manussānaṃ aṭṭhānañca ākappo<pb n="234"/> yathānucchaviko aniyato. jambudīpakānaṃ manussānaṃ āhārasattuodano kummāsamacchamaṃsanti pañcavidhabhojanāni. idha jambudīpe laddhāhāradayo suviññeyyāyeva. tathāpi pubbavidehānaṃ ca amarayogānikānaṃ ca āhārasaññā. uttarakurukā manussā sālibhojanaṃ bhuñjanti. tañ ca vuttanayameva. jambudīpakā manussā sabbasaniccayehi sabbadhanehi ca vohāranti. amaragoyanikā manussā vohārino. pubbavidehānaṃ manussānaṃ kiṇanti na vikiṇanti. na pāṇake hananti na ghāṭenti matānaṃ pāṇānaṃ maṃsāni bhuñjanti. uttarakurukā manussā pāṇakeneva hananti na ghāṭenti neva, matānaṃ pāṇānaṃ maṃsāni paribhuñjanti. jambudīpakā manussā kālakate niharanti nīharāpenti dahanti dahāpenti chaddenti chaddāpenti. evaṃ dvīsu dīpesupi. uttarakurukā manussā kālakateneva nīharanti. matānaṃ katthā sabbakiccaṃ na karoti sakuṇā pi pana tattha kālakate tiropabbataṃ netvā khādanti. jambudīpe rukkhānaṃ vaṇṇādayo pākaṭāyeva. evaṃ dvīsu dīpesu. uttarakurusu haritavaṇṇārukkhā honti pupphāni rukkhasadisāniyeva. idha jambudīpe manussānaṃ sabbāni upabhogaparibhogādayo kiccāni vā yāni vā aññāni tato pākaṭāyeva. evaṃ dvīsu dīpesu. uttarakurukānaṃ nivāsanṭṭhānā mañjusakā nāma rukkhā kuṭagārasaṇṭhānā. jambudīpakā manussā āvahanti pi vivahanti kiṇanti vikiṇanti. evaṃ dvīsu dīpesu. uttarakurukā manussā neva āvahanti na vivahanti na kiṇanti na vikiṇantipi. yo yāya itthiyā atthiko hoti so taṃ upanijjhāyati. yadi itthī purisena atthikā<pb n="235"/> hoti so na passati taṃ añño bhaṇati. esā taṃ upanijjhāyati. yadi puriso itthiyā atthiko hoti so itthiṃ upanijjhāyati. sā na passati aññā taṃ bhaṇati, eso taṃ upanijjhāyati. tato te mañjusarukkhamūlaṃ gacchanti yadi te methunadhammassa anucchavikā honti. tadā so rukkho tesaṃ paṭicchādeti, yadi anucchavikā na honti, tadā so rukkho tesaṃ hattheva tiṭṭhati. te pana attano ananucchavikabhāvaṃ ñatvā sayaṃ nigacchanti. jumbudīpe utunikagabbhānaṃ kiccādayo sabbāni upakaraṇāni pākaṭāyeva. evaṃ dvīsu dīpesu sabbakiccaṃ sadisaṃ. uttarakurukā itthiyo utuniyo honti pañcakkhattuṃ vijāyantipi jātadārakaṃ catumahāpathe ṭhapenti. tattha gacchantā manussā dārakassa mukhe aṅguliṃ pakkhipanti tato ojā pavattati. tena dārakā sattāhaṃ yāpenti. sattāhaṃ vītikkamo vuḍḍhippatto, yadi itthiyo honti itthiyūthamānenti yadi purisā honti purisayūthamānenti. jambudīpakā manussā aparimāṇakkhattuṃ methunadhammaṃ paṭisevanti. appekacce brahmacariyaṃ caranti. uttarakurukā manussā catukkhattuṃ. amaragoyānikā manussā dasakkhattuṃ methunadhammaṃ paṭisevanti. pubbavidehā manussā chakkhattuṃ methunadhammaṃ paṭisevanti. ayaṃ manussagitivibhāgavaṇṇanā. ito paraṃ bhummaṭṭhadevatā vattabbā.</p>
         
         <p>idha bhummaṭṭhadevatānaṃ mahissaro nāma devaputto. tassa umādevī nāma bhariyā issarādhipaccaṃ karoti. so kira ca parimabuddhappaccekabuddhasāvakānaṃ santike katādhikāro. evaṃ diṭṭhigato ahosi aham ettha lokādhipatiko ahaṃ lokassa katā, ahaṃ lokassa nimmitā, ahaṃ sabbalokassa vināyakoti patthayamāno icchati. amhākaṃ bhagavati loke uppanne sati mahāsamayasuttante desiyamāne<pb n="236"/> devānaṃ tattha mahāsamāgamo ahosi, so kira nandamahākālādīhi paccekagaṇīhi parivutto attano bhariyāya ummādeviyā saddhiṃ sakalalokaṃ āhinḍanto tattheva dhammantarāya karaṇatthāya gacchati. atha mahissaro devaputto jammadesanāya antarāyaṃ kātuṃ asakkanto lajjito hutvā saparivāro tamhā ṭhānā apakkama akāmakopi devatānaṃ cittagahaṇatthaṃ ekamantaṃ dhammaṃ suṇanto nisīdi. bhagavāpi dhammadesanaṃ pariyosāpento devatānaṃ tassa mahissaradevaputtassa mānaṃ vinodano kusalameva dhammaṃ pariyosāpesi desanāpariyosāne caturāsītipāṇasahassānaṃ dhammābhisamayo ahosi. so pi bhagavato dhammadesanaṃ sutvā sattānaṃ dhammābhisamayaṃ disvā parihīnamāno lajjito vasanaṭṭhānameva agamāsi. tassa mahissarassa putto nandakumāro nāma ahosi. so mahiddhiko mahānubhāvo mayuramāno jambudīpassa dakkhiṇakoṭiyaṃ uttarena bhūmiyaṃ pavassati. ito tassa mahissarassa uppātikassa kappaṭṭhāyino pubbe puññavipākena saṅghassa tvaṃ pānadānena surabhi nāma hi dibbagāvikā dhenu nibbattā. tassā pūtto sorabhiyo nāma usabharājā tassa devassa yānaṃ nibbattaṃ yathicchitaṃ tādīsaṃ sabbaguṇasampanno ahosi. ayaṃ devatā mandaramādapabbate paṭivasati. tato puna apare samaye himavantapadese bhagavati gate so pi taṃ iddhipāṭihāriyaṃ disvā ativiya sañjātacittappasādo ahosi. tato pabhūti buddhasāsanābhirato saraṇaṃ patthesi paṭiladdhasaraṇāgamano yāvajjattanāpi, parinibbute bhagavati cittappasādena mandagirimaṇḍale rammaṇiye passe sattaratanavicittehi viyuhakuṭāgārapaṭimaṇḍito dhammālāti vissuto<pb n="237"/> suvaṇṇapabbatasikharasadiso vihāro, tassa abbhantare gandhakuṭi abhirammaṇiyā nānāratananimittā, tassa heṭṭhimatalaṃ phalikalohitaṅkamayaṃ mudutalaṃ saṇikaṃ akkante pāde unnamati uddhate pāde paccunamati. evaṃ sabbasampannā bhagavato gandhakuṭī tassā bahiddhā rūpiyamayā pākārā pajalantā tiṭṭhanti. tato bāhirato upaṭṭhānasālā sabbaratanamayā vicittā rūpanānāvijapaṭimaṇḍitā. gandhakuṭiyā abbhantare mahissarena attano paññāvipākaiddhiyā nimittāya, bhagavato paṭimārūpo sajīvo viya rūpakāyo sabbalakkhaṇapaṭimaṇḍito tiṭṭhati. evaṃ pariniṭṭhitāya paṭimāya mahissarassa eko gaṇissaro makkaṭarūpo vihāraupaṭṭhāyiko, sabbupabhogaparibhogehi catupaccayehi paripuṇṇo dinno. so makkaṭagaṇissaro sabbaparibhogaṃ upaṭṭhāpesi. tato gandhamādane pabbate nandagūhāyaṃ pañcasatā arahantā viharanti. te tassa mahissaradevassa anukampāya divase gantvā buddharūpaṃ vanditvā piṇḍapātaṃ bhuñjutvā puna gandhamādanameva gacchanti. evaṃ cirakālaṃ dāne diyamāne yāva ajjattanāpi taṃ dānaṃ pavattatiyeva. tadāpi cattāro tāpasā mahissare bhattikāmā mahissaradevaṃ passitukāmā tapo suddhaṃ labhissāma tassa santike varañca yācissāmāti gantvā anupubbena taṃ ṭhānaṃ patvā vihāraṃ pavisitvā vividhapaccayaṃ adiṭṭhapubbaṃ disvā hatthatutthaṃ ekamante upaṭṭhānasālāyaṃ bhattaṃ nissāya aparaṃ acchariyaṃ passitukāmā tiṭṭhanti. atha so makkaṭagaṇissaro sabbapiṇḍapātaṃ bhesajjakañca pūjāvisesañca ādāya paviṭṭho dvīhi hatthehi dve pupphacaṅko phake gahetvā paṭimāghare pamukhena ubho vā padakkhiṇapasse ṭhapesi. tasmiṃ gacchante pañcasataarahante so makkaṭagaṇissaro puna vihāraṃ pavisitvā cattāro<pb n="238"/> tāpase upagantvā te hatthisaññāya paṭipātiyā nisīdāpetvā bhikkhūnaṃ bhattāvasesaṃ parivisituṃ ārabbhi. tesaṃpi pavuttiṃ passiyamānā ekaṃ bhattiṃ koṇaṃ nissāya ṭhitā, tena te makkaṭagaṇissarena hatthisaññāya coditāya bhojanaṭṭhānaṃ gantvā bhutvā attanā diṭṭhaṃ acchariyaṃ anussarantā evamāhaṃsu aho mayaṃ adiṭṭhapubbaṃ diṭṭhamhāya, sutaṃ amhehi taṃ paccakkhato diṭṭhaṃ, mahissaro devo pi buddhe pasanno dhamme pasanno saṅghe passanno saṅghupaṭṭhāyiko tato ratanatyaṃ appameyyaṃ, sulābhā vata no laddhā manussaggapaṭilābho idāni tāpasaliṅgaṃ chaḍḍetvā buddhasāsane pabbajissāmāti. tato nigatā ca tesu niggatesu, vihāre antarahito. te puna taṃ passitukāmā pariyesitvāpi na passanti. tato majjhimapadese gantvā attano sīlavattaṃ paṭipajjitvā tipiṭakācariyā ahesuṃ. evaṃ bhummaṭṭhakadevatānaṃ adhipatibhāve ṭhito mahissaradevo ti vutto. bhummaṭṭhakadevatāvibhāgo. tato paraṃ catumahārājikānaṃ devānaṃ vibhāgo vattabbo.</p>
         
         <p>tattha cātumahārājikānaṃ devānaṃ āvāsabhūtā merusamantā catūsu disāsu cattāro yugandharā honti. tattha puratthiyugandharamatthake dhataraṭṭhassa mahārājassa<pb n="239"/> nagaraṃ yojanasahassapamāṇaṃ. tassa toraṇadvāravithipaccuracatukkasaṅghāṭakapākāraparikkhepādīni devanagarassa sadisāni. tassa nagarassa dakkhiṇapacchimabhāgena jataraṭṭhassa mahārājassa nivāsanaṃ aḍḍhateyyayojanasatapamāṇaṃ sovaṇṇapākāraparikkhittaṃ, tassa pākārā yojanikā aḍḍhayojanikā pākārapaṭimaṇḍitā. evaṃ sabbapabhogaparibhogasampannaṃ taṃ ṭhānaṃ. tato bahidvārā aññesaṃ devaputtānaṃ paññavipākānurūpato nibbattā uyyānapokkharaṇī. antarā pana nivesanānaṃ catusahassakuṭagārapāsādahammiyādayo anekavijā honti. tassa nagarassa bahiddhā vā aññepi devanagaranigamajanapadādayo sabbūpakaraṇasampannā honti. tasmiṃ mahānagare dhataraṭṭhamahārājā paṭivasati. tassa mahārājassa āṇācakkaṃ merussa puratthimabhāge upādāya puratthimadisāya yāva cakkavāḷapabbatā pavattati. so dhataraṭṭho anekesaṃ gandhabbānaṃ adhipaccaṃ karoti. atha dakkhiṇayugandharamatthake viruḷhako nāma mahārājā paṭivasati. ayamettha nagaravaṇṇādikaṃ vattabbaṃ, taṃ purimanayeneva veditabbaṃ. so pi merussa dakkhiṇapassaṃ upādāya dakkhiṇadisāya yāva cakkavāḷapabbatā tāva āṇācakkaṃ pavattento kumbhaṇḍānaṃ adhipaccaṃ karoti. atha pacchimamerussa yugandharamatthake virūpakkho nāma mahārājā paṭivasati. so pi pacchimadisāya yāva cakkavāḷapabbatā tāva āṇācakkaṃ pavattento nāgānaṃ adhipaccaṃ karoti. atha uttarayugandharamatthake vessuvaṇṇo nāma mahārājā paṭivasati. so uttaradisāya yāva cakkavāḷapabbatā tāva āṇācakkaṃ pavattento yakkhānaṃ adhipaccaṃ karoti. evaṃ ubbedhena dvācattāḷīsayojanasahassapamāṇassa yugandharassa pabbatassa matthake catūsu disāsu catunnaṃ mahārājānaṃ nagaresu cātumahārājikā<pb n="240"/> devā paṭivasanti. tesaṃ pana attabhāvo gāvutappamāṇo. idaṃ pana tattha pannānaṃ devatānaṃ pamāṇaṃ, catunnaṃ mahārājūnaṃ sarīrappamāṇaṃ dvigāvutappamāṇanti vadanti. tesaṃ pana sarīravaṇṇo nīlo hoti pīto hoti kāḷo hoti odātopi hoti. cātumahārājikā devā kapparukkhanibbattāni dussāni dhārenti. tāni cattāḷīsahatthāni āyāmena vitthārena vīsahatthāni ākappenti tesaṃ jambudīpakānaṃ manussānaṃ. taṃ pana bhuñjamānā pāto viḷālapadamattaṃ sāyaṃ viḷālapadamattaṃ bhuñjanti. sudhābhojanāni pana uyyānesu ārāmesu pokkharaṇīsu kapparukkhesu saggāsu jāyanti. cātumahārājikānaṃ āyupamāṇaṃ idha jambudīpakānaṃ manussānaṃ yāni paññāsavassāni tāni eko rattindivo, te tiṃsa oharattā, eko māso, te dvādasa māsā, ekaṃ vassañca vassagaṇanāya pañcasatavassānaṃ ettakaṃ tesaṃ cātumahārājikānaṃ āyupamāṇaṃ. taṃ pana manussagaṇanāya navutavassasatasahassāni hoti. cātumahārājikā devā rammarattitikkhattu methudhammaṃ paṭisevanti. aññepi ākāsacārino candimasuriyādīni yo ca devo attano puññavipākānurūpato nibbattesu vimānesu paṭivasanti. idamettha saṅkhepena vuttaṃ. so cātumahārājikā tāvatiṃsā patto candimasuriyādīnaṃ padhānaṃ adhipatibhāvaṃ pāpuṇāti. cātumahārājikāvibhāgo.</p>
         
         <p>ito paraṃ tāvatiṃsānaṃ devānaṃ vibhāgo vattabbo. yathā hi sinerussa heṭṭhimatale asurā vasanti. tathā sinerussa uparimatale tāvatiṃsā devā vassanti. tāva sinerussa pamāṇaṃ vattabbaṃ. tassa bahiddhā sattaparibhaṇḍapabbatā, tesaṃ<pb n="241"/> sīdantarasamuddā patiṭṭhanti. ayaṃ hi mahāpaṭhavivaṭṭā parimaṇḍalā, kaṃsacāṭiyā viya sinerupabbatarājā susaṇṭhito caturasso ubbedhena caturāsītiyojanasahassaparimāṇo caturāsītiyojanasahassaparimāṇena udakamajjhe paviṭṭho. sinerussa ekekapassā caturāsītiyojanasahassapamāṇā hoti parikkhepena tīṇi caturāsītisahassāni vīsatisahassādhikāni, sinerussa uparimatale tāvatiṃsānaṃ sudassanaṃ nāma nagaraṃ dasasahassayojanapamāṇaṃ samantā suvaṇṇapākārehi parikkhittaṃ. tassa pākārassa yojanapamāṇaṃ vitthārena aḍḍhayojanikā pākārapaṭimaṇḍitā thūpikasaṅkhātā diyaḍḍhayojanikā, ubbedhena diyaḍḍhayojanikā toraṇā dasadasayojanesu dvārāni iminā niyāmena samantato ekūnadvādasasahassāni honti. pākārassa tāni dvārādīni sabbaratanamayāni nānāvicittāni. tesaṃ pana dvārānaṃ bahiddhā hatthiyopi kappitā tiṭṭhanti. assāpi rathāpi kappitā tiṭṭhanti pattikā susannaddhāpi tiṭṭhanti. ete sabbe samantā nagarassa sabbesu dvāresu ārakkhanatthaṃ ca alaṅkāratthaṃ tiṭṭhanti tato pākārassa bahiddhā yojanavitthātā parikhā, tassā abhosu tīresu aḍḍhayojanikā upacārabhummi, tato bahiddhā isiokāsaṃ tiṭṭhati. tato tālapanti, tato esikā tālapantiyo suvaṇṇādīhi sabbaratanavicittāmayāhi paṭimaṇḍitā honti. tesaṃ pana tālapattānaṃ vā teritānaṃ saddo rañjaniyo hoti kammaniyo ajjhotthari. tālapantīnaṃ antare dhanusate patāse niccavāritañ ca<pb n="242"/> pokkharaṇiyo sampannā honti. tā pana pokkharaṇiyo catūhi suvaṇṇaratanamayādīhi iṭṭhakāhi vicittāni honti. tāsaṃ pokkharaṇīnaṃ tīresaṃ pañcasuvaṇṇā pupphaphalakarukkhā honti. ayaṃ saṅkhepo viseso hoti. tato bahiddhā sudassananagarassa uttarassa disāya indakhīlabāhāto vīsayojanaṭṭhāne tāvatiṃsānaṃ devānaṃ nandavanaṃ. tattha nandavanassa āyāmena ca vitthārena ca gambhīrato yojanapamāṇaṃ hoti. tasmiṃ uyyāne maṇḍārapuppharukkhā, tesaṃ pupphāni rathacakkappamāṇāni. tato sudassanapuratthimadisāya indakhīlabāhāto vīsayojanaṃ tāsaṃ devānaṃ cittalatāvanaṃ. tattha cittalatā nāma pokkharaṇī yojanasatapamāṇā tathā vitthārato ca gambhīrato dibbaturiyasampannā. yasmā pana tattha vicittarukkhālatā santi tasmā cittālatāvananti vuttaṃ. tato sudassanassa dakkhiṇaindakhīlabāhāto vīsayojane tāvatiṃsānaṃ devānaṃ pārussakavanaṃ santi, heṭṭhā vuttanayameva taṃ sabbaṃ. sudassanassa pacchimadisaṃ indakhīlabāhāto vīsayojane tāvatiṃsānaṃ missakavanaṃ. tathā tattha sabbasampatti vuttasadisā va. sudassanassa nagarassa uttaradisaṃ indakhīlabāhāto vīsayojane tāvatiṃsānaṃ devānaṃ sudhammā nāma devasabhāsālā āyāmato ca vitthārato tiṃsayojanapamāṇāni navutiyojanaparikkhepena vā ubbedhena cattāḷīsayojanāni.<pb n="243"/> sā pana suvaṇṇamayādīhi sabbaratanehi nānāvidhavicittehi samannāgatā hoti. idha sudhammāsabhāya vaṇṇanānuvuttā api gatidīpavaṇṇanāyameva. ayaṃ saṅkhepo. yadā sabhāgapaṭiyattā hoti. tadā tāvatiṃsā devā sakkadevarājaṃ purakkhitvā pavisanti. sakko devānamindo majjhimathambhaṃ nissāya nisīdati. itare pi dvattiṃsā indā ekekaṃ thambhaṃ nissāya nisīdanti. sabbesaṃ pana na evaṃ honti ahaṃ majjhe nisinno ti. tattha tesu nisinnesu aññe pi devaputtā nisīdanti. tato sakkassa devānamindassa puttā tāvatiṃsānaṃ senāpatiyo catūsu disāsu gharanāsike dvāre amaccagaṇaparivuttā tiṭṭhanti. puratthimadisāya dhataraṭṭho, dakkhiṇadisāya viruḷhako pacchimadisāya virūpakkho, uttaradisāya vessavaṇṇo cāti ime cattāro mahārājāno catūsu gharanāsikadvāresu attano parivārehi saddhiṃ nisīditvā sakkassa devānamindassa lokassa vattamāno vadanti. vuttaṃpi c’ etaṃ bhagavatā tadahu bhikkhave pakkhassa aṭṭhamiyaṃ catuddasīyaṃ catunnaṃ mahārājūnaṃ parisā imaṃ lokaṃ anupariyāyanti. kacci bahū manussā uposathaṃ upavasanti kacci dānādīni denti. kacci manussā pasannacittasamannāgatena cittena viharanti kacci samaṇabrāhmaṇesu kulejeṭṭhāpacāyino honti. te parisā āgantvā catunnaṃ mahārājūnaṃ ārocenti. te cattāro mahārājāno sudhammāya devasabhāya āgantvā devaputtānaṃ ārocenti. te devaputtāpi sakkassa devānamindassa cātikaṃ. yadā imasmiṃ loke yadi manussā yebhuyyena<pb n="244"/> kusalakammapathānuyuttā tadā tāvatiṃsā devā attamanā honti. yadā manussā yebhuyyena akusalakammapathānuyuttā honti. tadā tāvatiṃsā devā anattamanā honti. iti sakko devānamindo devagaṇaparivutto sudhammāya nisinno catūhi mārājūhi ārocitaṃ lokassa vattaṃ sutvā lokānaṃ kusalakammapathesu uyyojanatthaṃ imaṃ gāthamāha.</p>
         
         <lg><l>cātuddasī pañcadasī yāva pakkhassa aṭṭhamī</l>
         <l>pārihārikapakkhañca aṭṭhaṅgassamāhitaṃ</l>
         <l>uposathaṃ upavaseyya so pi assa ahaṃ yathā.</l></lg>
         
         <p>iti sakko devānamindo imaṃ gāthaṃ anussaritvā lokassa atthaṃ viditvā puna attano nivesanaṃ pavisati. atha sudassananagarassa bahiddhā pubbattaradisāya indakhīlabāhāto vīsayojane pārichattakarukkho jamburukkhe vuttappamāṇayutto. tattha ekacce ācariyā evaṃ sudhammā devasabhā pārichattakarukkho ca nagaramajjhe tiṭṭhatī ti vadanti. tassa heṭṭhā paṇḍukambalasilā saṭṭhiyojanāni āyāmato paññāsayojanāni vitthārato pana vīsayojanāni puthulato. sā pana veduriyamayāni sumaṭṭhā mudusamphassā kappāsikapicupiṇḍaṃ va paṭalaṃ<pb n="245"/> sukhasamphassaṃ. yadā tāvatiṃsānaṃ devānaṃ parichattako sabbapupphāpāliphullo hoti tadā uyyānapālakā devaputtā āgantvā sakkassa ārocesuṃ mārisa sabbapāliphullo pārichattakoti. tato sakko devānamindo pārichattakamūlaṃ gantukāmo erāvaṇṇo me āgacchatūti cittuppādeti. tato so erāvaṇṇo hatthapahattho sakkassa devānamindassa purato āgantvā tiṭṭhati. so pana pakatirūpena diyaḍḍhayojanasatiko ubbedhato anurūpena āyāmena parimāṇena samannāgato. yadā sakko devānamindo taṃ ārohitukāmo tadā attano sarīre tetatiṃsasīsāni nimmitvā ekekasmiṃ sīse satta dantā honti. ekeko danto paññāsayojanāyāmo hoti. etassa ānubhāvo heṭṭhā vutto. evaṃ erāvaṇṇo nāgarājā attano sarīraṃ ārohanasajjaṃ katvā tiṭṭhati. apare dvatiṃsa indā aññe ca sabbe tāvatiṃsā devā taṃ ārohanti. tato sakko devānamindo majjhe sīse nisinno hoti. itarepi dvīsu passesu soḷasasīsesu nisīdanti. tesaṃ na sabbesaṃ evaṃ hoti ahaṃ majjhe nisinno ’smin ti. tesu āruḷhesu cando ca suriyo ca sakkassa devānamindassa puttā tāvatiṃsānaṃ devānaṃ senāpatiyo te pi devagaṇaparivuttā ārohanti ālambasāmiketi. puṇḍarikādayo devakaññāpi ārohanti. tadā so erāvaṇṇo hatthapahattho icchanto vilāsanto mālāvedigamaṃ karonto pārichattakamūlaṃ gacchati. yeva erāvaṇṇaṃ panāruḷhadevaputtā te attano yānavimānena gacchanti. sabbepi pārichattakamūlasamīpaṃ gatā attano yānato orohitvā pārichattakamūlaṃ parivārenti. sabbepi indā pārichattakaheṭṭhā paṇḍukambalasilāya anukkamena nisīdanti. tattha<pb n="246"/> sakkapamukhā sabbe devaputtā dibbehi cattāro māsehi pañcahi kāmaguṇehi sampattā abhiramanti. ayaṃ pana erāvaṇṇo nāgarājā uyyānāvacaro nāma. aparo sumindo nāma nāgarājā saṅgāmāvacaro, so ca mahiddhiko mahānubhāvo assapamāṇaṃ purimasadisameva. yadā sakko devānam indo asurehi saddhiṃ saṅgāmaṃ otaritukāmo hoti. tadā sakko devānam indo sumindo me nāgarājā āgacchatūti cintesi. so pi cittuppādakkhaṇe ca attano sarīrasabbālaṅkārena paṭimaṇḍitaṃ sabbāvudhasannaddhasajjaṃ abhinimmitvā hatthapahattho āgantvā tassa purato tiṭṭhati. sakkopi dvattiṃsaindehi saddhiṃ na nāgarājaṃ abhiruyhitvā saṅgāmaṃ otarati. yathā tāvatiṃsānaṃ devānaṃ dve hatthināgā, tathā asurānaṃ pi dve hatthināgā honti. eko satthavāho nāma uyyānavacaro, aparo kelāsakuro nāma saṅgāmavacaro. yadā asurāpi devehi yujjhitukāmā honti taṃ hatthināgaṃ abhiruyha yujjhanti. yadā asurā devehi yujjhitukāmā tadā pañcaṭhānāni paccāsiṃsanti. asurā devalokaṃ paccāsiṃsamānā ca dibbaojaṃ dibbe bhummibhāge dibbā uyyānā devanagarāni devakaññā dibbā ca. yadā devā asurehi yujjhitukāmā honti tadā devā pañcaṭhānāni paccāsiṃsamānā ca asuraojjaṃ asure bhummibhāge asurāni uyyānādīni asurāni nagarāni asurakaññā ca. yadā asurā devehi abhiyujjhanti tadā udakatīre nāgasupaṇṇehi saṅgāmenti. yadā asurā bhijjanti tatoyeva nivattanti yadi na bhijjanti ārohanti paṭhamaṃ paribhaṇḍaṃ. tattha mahārājikehi saṅgāmenti yadi na bhijjanti ārohanti dutiyaṃ paribhaṇḍaṃ, tattha kārādayo devā paṭivasanti<pb n="247"/> tehi saddhiṃ yujjhanti yadi bhijjanti tato nivattanti yadi na bhijjanti ārohanti tatiyaparibhaṇḍaṃ. tattha saṅgāmehi devaputtehi yujjhanti yadi bhijjanti tatoyeva nivattanti. yadi na bhijjanti ārohanti catutthaparibhaṇḍaṃ. tattha mālādhārihi devaputtehi saṅgāmenti yadi bhijjanti tatoyeva nivattanti. yadi na bhijjanti ārohanti uparimatalaṃ. tadā mālādhārino devaputtā sakkassa devānamindassa ārocenti asurā mārisā abhiramantīti. taṃkhaṇeyeva sakko devānamindo attano yānaṃ abhiruyha arahattadhajjena hatthiyakena dhanikena tāvatiṃsehi devehi parivutto dvattiṃsaindehi saddhiṃ saṅgāmenti. ārohenti candimasuriyā devasenāpatiyo attano balakāyena saṅgāmaṃ otaranti. tattha hatthigatā hatthigatehi assagatā assagatehi rathagatā rathagatehi paṭigatā paṭigatehi yujjanti. tadā asurā bhjjanti attano attano nagarābhimukhameva palāyanti, devā anubandanti asure. asurā pana atthi ca no balaṃ devehi yujjanti. tathāpi paṭinivattanti. tathāpi devā yujjanti asurā palāyanti. evaṃ dutiyaṃ pi tatiyaṃpi yuddhaṃ kātuṃ asakkontā palāyitvā attano nagarameva pavisanti, devā anuyanti. ye devā asuranagaraṃ paviṭṭhā gaṇhissāma tesaṃ bhogaṭṭhānānīti nagaraṃ parivārenti asurānaṃ bhogaṃ nagarassa bhuñjanti. atha nagaraṃ pavisitvā kīḷitukāmā hutvā pavisanti kīḷanti ca. atha visabhāgacittuppādenti cittuppādakkhaṇeyeva nagarassa bahiddhā honti. kiṃkāraṇā asurānaṃ puraṃ hitaṃ nagaraṃ, devā tattha yathābhirantaṃ viharitvā karamarānamādāya devalokābhimukhā gacchanti. evaṃ asurā devesu aparājitesu. yathā devānaṃ sudassanarājadhānī nāma tathā asurapuraṃ. yathā<pb n="248"/> devānaṃ catūsu disāsu uyyānaṃ. evaṃ asurānaṃ uyyānaṃ. yathā devānaṃ pārichattako. koviḷāro aggauyyānaṃ. yathā devānaṃ erāvaṇṇo nāgarājā, tathā asurānaṃ satthavāho nāgarājā. yathā devānaṃ sumindo nāgarājā saṅgāmavacaro, tathā asurānaṃ kelāsakudho nāgarājā saṅgāmāvacaro. yathā devānaṃ gāmanigamarājadhānī eva asurānaṃ sabbupabhogaparibhogavatthūni devehi sadisāni ṭhapetvā vejayantapāsādaṃ sudhammadevasabhañca. evaṃ pi kho sakko devānamindo tesaṃ sabbesaṃ cātumahārājikānaṃ devānaṃ aññesaṃ devaputtānaṃ anekesaṃ gandhabbaṃ devarājānañca ākāsaṃ cārikānañca vassavalāhakasītavalāhakauṇhavalāhakavātavalāhakaabbavalāhakadīnañca aññesañca apākaṭādīnañca tāvatiṃsānaṃ sabbesaṃ dvinnaṃ devalokānañ ca imasmiṃyeva cakkavāḷaṃ ṭhitānaṃ yeva jātānañca adhipaccaṃ karoti. iti nānāvicittasampattiyutto devaloko. vuttaṃ hi mātupitukulejeṭṭhāpūjako pāgavākhaminahattho kalahādīhi tāvatiṃsāsu jāyateti. tattha yo mātupūjako pitupūjako kulejeṭṭhāpacāyiko pāgavādānapatikhimikhantiyutto kalahādīsu pana hatthapahattho hoti, so mātupaṭṭhānādikusalakammaphalena tāvatiṃsabhavane jāyate paṭisandhiggahaṇavasena uppajjatīti adhippāyo. tattha tesaṃ attabhāvo tigāvutappamāṇo hoti, ubbedhena tādanurūpena parināhena samannāgato tena attabhāvena dibbassa sahassasaggsampattiṃ anubhoti. taṃ uddhaṃ<pb n="249"/> kāmadhātupariyāpannaṃ suyāmadevaputtassa parivārassa ca vasanaṭṭhānaṃ tāvatiṃsabhavanato adhimattaṃ bhogupakaraṇasampattiyuttaṃ abhirammaṇiyaṃ. tattha uppajjamānāpi devā purimakusalato adhikatarena kusalena uppajjanti. vuttaṃ hi.</p>
         
         <lg><l>na viggahe rattāneva kalahe hatthamānasā</l>
         <l>ekantakusale yuggā ye ca yāmūpagā ca te ti.</l></lg>
         
         <p>ettha sīlaṃ nāma kāyavacīsucaritasaṅkhātapadā cittappasādabahulā dhammāpi saparicāgavedanā sīlassa ca dānassa ca pavisiṭṭhaṃ paṭipattidīpako dhammo vinayo. tasmiṃ vinaye ye sattā sayaṃ attano chandena vinaye vīmaṃsāya cittena mahatā ussāhena pavattāro, te nimmānaratigāmino nimmānaratidevabhavanavāsino hontī ti adhippāyo. tassa uparigato visiṭṭhataro devaloko vassavatīdevaputtamārassa parivārassa vasanaṭṭhānaṃ, taṃ pi purimakusalato adhimattena kusalena labbhatīti daṭṭhabbaṃ. vuttaṃ hi yaṃ.</p>
         
         <lg><l>alīnacittā ye sattā padhānadamasaññā me </l>
         <l>guṇādhikā ca te honti paranimmitavasavattino ti.</l></lg>
            
         <p>tattha alīnacittā ye saddhe padhānadamasaññā sattā padhānena dhammepi saparicāge dame indariyadamanena saññā me cittassa vase alīnacittā asaṃkuṭacittā ye ca sīlādīhi guṇehi adhikā, te seṭṭhā sattā paranimmitabhavanaṃ gamissantīti attho. iti saṅkhepato channaṃ sīlasamādhipaññānaṃ guṇānaṃ vipākaṃ ekadesato dassetabbaṃ, sīlena suggamāyanti jhānena brahmasamapadaṃ yathābhūtaṃ pariññāṇaṃ nibbānaṃ adhigacchanti. tattha sīlena kāyavacīsucaritasaṅkhātena. saggam āyantī ti cātumahārājikādikaṃ chakāmāvacarādikaṃ saggasaṅkhātaṃ āyanti adhigacchantīti adhippāyo jhānena aṭṭhasamāpattiyā vā tāsaṃ aññatarāya samāpattiyā vā evarūpāya aṭṭharūpāvacarajjhānehi vā catuarūpavacarajjhānehi aṭṭhasamāpattisaṅgāhakena samādhinā brahmasampattiṃ āyanti adhigacchantī ti adhippāyo. yathābhūtapariññāṇaṃ nibbānaṃ adhigacchanti. taṃkāmena iminā paññāguṇavipākaṃ dīpeti. yathābhūtapariññāṇaṃ nāma catusaccañāṇaṃ, taṃ hi nibbānasampattiṃ deti. tasmā imaṃ sampattiṃ adhigacchanti. taṃkāmena patthena sīlaṃ rakkhitabbaṃ samādhi bhāvetabbo pariccayo kātabbo. ayaṃ saggasampattidīpanaṃ veditabbaṃ.</p>
         
         <p>iti imasmiṃ pana cakkavāḷeyeva yāni tāni sabbāni sinerupabbatarājāpi sattaparibhaṇḍāni sahasamuddāni sahimavantapabbatādayo anupādinnāni vā upādinnakarūpāni vā, aññāni vā pana yāni vā sabbāni sañjātāni saṃvijjanti vā tāni tāni vatthūni vā sabbāni sattāni vā indakāni sabrahmāno sammāsambuddhena<pb n="252"/> bhagavatā jānatā passatā viditā sacchikatā yeva ñāṇena vā sabbaññuta ñāṇena vāpi, idhayeva na kevalaṃ aññesu vā cakkavāḷesu anantesu vā satte vā anante vā aparimāne vā tattheva viditā hoti. tathā hi vuttaṃ. so kathaṃ nu kho sattā bhāsena viññāpeyyun ti bhagavantaṃ pucchi. taṃ sutvā tathāgato āha ānanda phariyamāno ca nesaṃ buddho āvikareyya. yasmiṃ ṭhāne suriyo paññāyati tattha attano ānubhāvena aṭṭhaṅgameyya yattha pānena paññāyati tattha ukkhipitvā majjhe patiṭṭhapeyya. tato yattha suriyo paññāyati idha so idāneva aṭṭhaṅgamito, idāni na paññāyati nāgo vata nu kho ayaṃ devatā vata nu kho bhūtā vata nu khoti aññataraṃ cittaṃ upādesuṃ yattha paññāyati tattha attano ānubhāvena aṭṭhaṅgameyya. kiṃ nu kho ayaṃ nāgo vata bhūto va yakkho vata devatāti aññataraṃ cittaṃ upādesuṃ. tato tesu manussesu ālokaṃ āvajjitvā kiṃ nu kho idaṃ kāraṇan ti pariyesantesu atha satthā nīlakasiṇaṃ samāpajjitvā mahantandhakāraṃ phareyya. tasmā tesaṃ kammādīsu pasutānaṃ santāpavijjanatthaṃ ca, atha nesaṃ sattānaṃ andhakārena ca santāpabhāva ñatvā odātakasiṇaṃ samāpajjitvā chabbaṇṇaraṃsiyo visajjetvā candasahassasuriyasahassauṭṭhānakālo viya ekappātarena sabbalokaṃ<pb n="253"/> kareyya. sabbo pana tilavijapamāṇamattopi kāyapadesena muñcamāno va anantacakkavāḷe phareyya tisahassamahāsahassacakkavāḷaṃ pharati. yo hi cakkavāḷapaṭhavipadipapallaṅkaṃ katvā mahāsamuddaudakaṃ tesaṃ katvā sinerupabbataṃ vaṭiṃ katvā aññatarasmiṃ sinerumuddhanimhi ṭhapetvā jaleyya. so ekacakkavāḷeyeva ālokaṃ kareyya, tato paraṃ vidatthimattaṃ obhāsituṃ na sakkuṇeyya. tathāgato tilaphalapamāṇena sarīrapadesena obhāsaṃ muñjitvā tisahassamahāsahassalokadhātuṃ ekobhāsaṃ kareyya tato vā pana bhiyyo. evaṃ mahantehi buddhaguṇehi aparimāṇaṃ ālokaṃ te disvā yo ca suriyo aṭṭhaṅgamito uṭṭhito majjhe ṭhapetvā mahandhakāraṃ vinodanañ ca, eso puriso idāneva ālokaṃ katvā ṭhito acchariyapuriso ti añjaliṃ paggayha namassamāno tiṭṭhanti. idaṃ hi pana buddhaguṇassa vibhāvanatthañ ca acchariyavisesaviseṭṭhatarañ ca sabbalokānañ ca vuttanti daṭṭhabbaṃ. iti sādhujanānañca paññāvuḍḍhikosalatthāya manussadevatādigatikate lokajotaratananāmake, pañcamo paricchedo.</p>
         
         <p>imasmiṃ pana lokasaṇṭhānajotaratanasatthe vuttappakāram etaṃ tassa tassa gaṇṭhassa sabbaṃ vinicchayaporāṇanissitaṃ nānānayapaṭimaṇḍitaṃ purāṇehi suvinicchitaṃ matañ ca mayāpi racitaṃ kathitañ ca paridīpitaṃ atthato, imināpi paricittena anāgate pi<pb n="254"/> paññācatupaṭisambhidāñāṇe pi chaḷabhiññātevijjā paṭimaṇḍite buddhasāsane vā visārado hotu vā, khippābhiññā vā, idha hi pana sādhujanānañ ca paññāpāṭavatthāya katañ ca vā jotaratanasaṇṭhānapuññaṃ hotu anāgate.</p>
         
         <p>evaṃ dhīrupasevanā.</p>
         
         <lg><l>niccato yo dade dānaṃ sīlavā bhāvanāpi ca.</l>
         <l>pañcasikkhāpadā khantigāravo buddhasāsane</l>
         <l>sattānaṃ kāruññaṃ dānaṃ yathāsati yathābalaṃ.</l>
         <l>evaṃ bhāvetha mettañ ca patthayantā amattakaṃ</l>
         <l>tassa vādhigamopāyo kattabbo viññunā sadā.</l></lg>
    
         <p>iti jotaratanasatthavaṇṇanā niṭṭhitā.</p>
         </div>
         </div>
         
      </body>
  </text>
</TEI>
